<!DOCTYPE html>
<html lang="en">
    <head>
        <meta charset="utf-8">
        <meta http-equiv="X-UA-Compatible" content="IE=edge">
        <meta name="viewport" content="width=device-width, initial-scale=1.0">
        
        
        
        <link rel="shortcut icon" href="../../../img/favicon.ico">
        <title>[宋词320首](https://www.toutiao.com/a6742995241994830339) - Jeff Wei分享站点</title>
        <link href="../../../css/bootstrap.min.css" rel="stylesheet">
        <link href="../../../css/font-awesome.min.css" rel="stylesheet">
        <link href="../../../css/base.css" rel="stylesheet">
        <link rel="stylesheet" href="https://cdnjs.cloudflare.com/ajax/libs/highlight.js/9.12.0/styles/github.min.css">

        <script src="../../../js/jquery-1.10.2.min.js" defer></script>
        <script src="../../../js/bootstrap.min.js" defer></script>
        <script src="https://cdnjs.cloudflare.com/ajax/libs/highlight.js/9.12.0/highlight.min.js"></script>
        <script>hljs.initHighlightingOnLoad();</script> 
    </head>

    <body>
        <div class="navbar fixed-top navbar-expand-lg navbar-dark bg-primary">
            <div class="container">
                <a class="navbar-brand" href="../../..">Jeff Wei分享站点</a>
                <!-- Expander button -->
                <button type="button" class="navbar-toggler" data-toggle="collapse" data-target="#navbar-collapse">
                    <span class="navbar-toggler-icon"></span>
                </button>

                <!-- Expanded navigation -->
                <div id="navbar-collapse" class="navbar-collapse collapse">
                        <!-- Main navigation -->
                        <ul class="nav navbar-nav">
                            <li class="navitem">
                                <a href="../.." class="nav-link">站点地图</a>
                            </li>
                            <li class="navitem">
                                <a href="../../home" class="nav-link">首页</a>
                            </li>
                            <li class="navitem">
                                <a href="../../math" class="nav-link">数学</a>
                            </li>
                            <li class="navitem">
                                <a href=".." class="nav-link">语文</a>
                            </li>
                            <li class="navitem">
                                <a href="../../english" class="nav-link">英语</a>
                            </li>
                            <li class="navitem">
                                <a href="../../programming" class="nav-link">编程</a>
                            </li>
                            <li class="navitem">
                                <a href="../../favorites" class="nav-link">收藏</a>
                            </li>
                            <li class="navitem">
                                <a href="../../wjch/about-me" class="nav-link">About</a>
                            </li>
                        </ul>

                    <ul class="nav navbar-nav ml-auto">
                        <li class="nav-item">
                            <a href="#" class="nav-link" data-toggle="modal" data-target="#mkdocs_search_modal">
                                <i class="fa fa-search"></i> Search
                            </a>
                        </li>
                    </ul>
                </div>
            </div>
        </div>

        <div class="container">
            <div class="row">
                    <div class="col-md-3"><div class="navbar-light navbar-expand-md bs-sidebar hidden-print affix" role="complementary">
    <div class="navbar-header">
        <button type="button" class="navbar-toggler collapsed" data-toggle="collapse" data-target="#toc-collapse" title="Table of Contents">
            <span class="fa fa-angle-down"></span>
        </button>
    </div>

    
    <div id="toc-collapse" class="navbar-collapse collapse card bg-secondary">
        <ul class="nav flex-column">
            
            <li class="nav-item" data-level="1"><a href="#320" class="nav-link">宋词320首</a>
              <ul class="nav flex-column">
              </ul>
            </li>
        </ul>
    </div>
</div></div>
                    <div class="col-md-9" role="main">

<h1 id="320"><a href="https://www.toutiao.com/a6742995241994830339">宋词320首</a></h1>
<p>古韵国学</p>
<p>宋代盛行的一种中国文学体裁，宋词是一种相对于古体诗的新体诗歌之一，标志宋代文学的最高成就。宋词句子有长有短，便于歌唱。因是合乐的歌词，故又称曲子词、乐府、乐章、长短句、诗余、琴趣等。</p>
<p>它始于南朝梁代，形成于唐代而极盛于宋代。据《旧唐书》上记载：“自开元（唐玄宗年号）以来，歌者杂用胡夷里巷之曲。”宋词是中国古代文学皇冠上光辉夺目的明珠，在古代中国文学的[阆苑][1]里，她是一座芬芳绚丽的园圃。她以姹紫嫣红、千姿百态的神韵，与唐诗争奇，与元曲斗艳，历来与唐诗并称双绝，都代表一代文学之盛。后有同名书籍《宋词》。</p>
<p>[1]:阆苑仙葩 làng yuàn xiān pā 阆苑——地名,现于四川省阆中市,中国四大古城之一,传说中是神仙居住的地方,有“天上瑶池,地下阆苑”之说。见于《枉凝眉》，指仙界的花草：“一个是阆苑仙葩，一个是美玉无瑕，若说没奇缘，今生偏又遇着他，若说有奇缘，如何心事终虚化，一个枉自嗟呀，一个空劳牵挂，一个是水中月，一个是镜中花，想眼中能有多少泪珠儿，怎经(禁)得秋流到冬，春流到夏”。</p>
<p><img alt="pic1" src="https://p1.pstatp.com/large/pgc-image/1e9f542c18754b2da95cd9431c715869" /></p>
<p>宋词的代表人物主要有苏轼、辛弃疾（豪放派代表词人）、柳永、李清照（婉约派代表词人）。</p>
<p>词是一种音乐文学，它的产生、发展，以及创作、流传都与音乐有直接关系。词所配合的音乐是所谓燕乐，又叫宴乐，其主要成分是北周和隋以来由西域胡乐与民间里巷之曲相融而成的一种新型音乐，主要用于娱乐和宴会的演奏，隋代已开始流行。而配合燕乐的词的起源，也就可以上溯到隋代。宋人王灼《碧鸡漫志》卷一说：“盖隋以来，今之所谓曲子者渐兴，至唐稍盛。”词最初主要流行于民间，《敦煌曲子词集》收录的一百六十多首作品，大多是从盛唐到唐末五代的民间歌曲。大约到中唐时期，诗人张志和、韦应物、白居易、刘禹锡等人开始写词，把这一文体引入了文坛。到晚唐五代时期，文人词有了很大的发展，晚唐词人温庭筠以及以他为代表的“花间派”词人以李煜、冯延巳为代表的南唐词人的创作，都为词体的成熟和基本抒情风格的建立作出了重要贡献。词终于在诗之外别树一帜，成为中国古代最为突出的文学体裁之一。进入宋代，词的创作逐步蔚为大观，产生了大批成就突出的词人，名篇佳作层出不穷，并出现了各种风格、流派。《全宋词》共收录流传到现如今的词作一千三百三十多家将近两万首，从这一数字可以推想当时创作的盛况。词的起源虽早，但词的发展高峰则是在宋代，因此后人便把词看作是宋代最有代表性的文学，与唐代诗歌并列，而有了所谓“唐诗、宋词”的说法。</p>
<p>1.水调歌头·明月几时有</p>
<p>宋代：苏轼</p>
<p>丙辰中秋，欢饮达旦，大醉，作此篇，兼怀子由。</p>
<p>明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？(何似 一作：何时；又恐 一作：惟 / 唯恐)</p>
<p>转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。(长向 一作：偏向)</p>
<p>2.满江红·写怀</p>
<p>宋代：岳飞</p>
<p>怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！(栏 通：阑)</p>
<p>靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。(壮志 一作：壮士；兰山缺 一作：兰山阙)</p>
<p>3.念奴娇·赤壁怀古</p>
<p>宋代：苏轼</p>
<p>大江东去，浪淘尽，千古风流人物。</p>
<p>故垒西边，人道是，三国周郎赤壁。</p>
<p>乱石穿空，惊涛拍岸，卷起千堆雪。</p>
<p>江山如画，一时多少豪杰。</p>
<p>遥想公瑾当年，小乔初嫁了，雄姿英发。</p>
<p>羽扇纶巾，谈笑间，樯橹灰飞烟灭。(樯橹 一作：强虏)</p>
<p>故国神游，多情应笑我，早生华发。</p>
<p>人生如梦，一尊还酹江月。(人生 一作：人间；尊 通：樽)</p>
<p>4.卜算子·咏梅</p>
<p>宋代：陆游</p>
<p>驿外断桥边，寂寞开无主。已是黄昏独自愁，更著风和雨。</p>
<p>无意苦争春，一任群芳妒。零落成泥碾作尘，只有香如故。</p>
<p>5.声声慢·寻寻觅觅</p>
<p>宋代：李清照</p>
<p>寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。</p>
<p>满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！（守着窗儿 一作：守著窗儿）</p>
<p>6.虞美人·春花秋月何时了</p>
<p>五代：李煜</p>
<p>春花秋月何时了？往事知多少。小楼昨夜又东风，故国不堪回首月明中。</p>
<p>雕栏玉砌应犹在，只是朱颜改。问君能有几多愁？恰似一江春水向东流。(雕栏 通：阑)</p>
<p>7.青玉案·元夕</p>
<p>宋代：辛弃疾</p>
<p>东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。</p>
<p>蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。</p>
<p>8.破阵子·为陈同甫赋壮词以寄之</p>
<p>宋代：辛弃疾</p>
<p>醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。</p>
<p>马作的卢飞快，弓如霹雳弦惊。了却君王天下事，赢得生前身后名。可怜白发生！</p>
<p>9.江城子·乙卯正月二十日夜记梦</p>
<p>宋代：苏轼</p>
<p>十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。</p>
<p>夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。(肠断 一作：断肠)</p>
<p>10.西江月·夜行黄沙道中</p>
<p>宋代：辛弃疾</p>
<p>明月别枝惊鹊，清风半夜鸣蝉。稻花香里说丰年，听取蛙声一片。</p>
<p>七八个星天外，两三点雨山前。旧时茅店社林边，路转溪桥忽见。(溪桥 一作：溪头)</p>
<p>11.武陵春·春晚</p>
<p>宋代：李清照</p>
<p>风住尘香花已尽，日晚倦梳头。物是人非事事休，欲语泪先流。</p>
<p>闻说双溪春尚好，也拟泛轻舟。只恐双溪舴艋舟，载不动许多愁。</p>
<p>12.渔家傲·秋思</p>
<p>宋代：范仲淹</p>
<p>塞下秋来风景异，衡阳雁去无留意。四面边声连角起，千嶂里，长烟落日孤城闭。</p>
<p>浊酒一杯家万里，燕然未勒归无计。羌管悠悠霜满地，人不寐，将军白发征夫泪。</p>
<p>13.浣溪沙·游蕲水清泉寺</p>
<p>宋代：苏轼</p>
<p>游蕲水清泉寺，寺临兰溪，溪水西流。</p>
<p>山下兰芽短浸溪，松间沙路净无泥，潇潇暮雨子规啼。(潇潇 一作：萧萧)</p>
<p>谁道人生无再少？门前流水尚能西！休将白发唱黄鸡。</p>
<p>14.雨霖铃·寒蝉凄切</p>
<p>宋代：柳永</p>
<p>寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。</p>
<p>多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？(好景 一作：美景)</p>
<p>15.江城子·密州出猎</p>
<p>宋代：苏轼</p>
<p>老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。</p>
<p>酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。</p>
<p>16.浣溪沙·一曲新词酒一杯</p>
<p>宋代：晏殊</p>
<p>一曲新词酒一杯，去年天气旧亭台。夕阳西下几时回？</p>
<p>无可奈何花落去，似曾相识燕归来。小园香径独徘徊。</p>
<p>17.如梦令·常记溪亭日暮</p>
<p>宋代：李清照</p>
<p>常记溪亭日暮，沉醉不知归路。</p>
<p>兴尽晚回舟，误入藕花深处。</p>
<p>争渡，争渡，惊起一滩鸥鹭。</p>
<p>18.清平乐·村居</p>
<p>宋代：辛弃疾</p>
<p>茅檐低小，溪上青青草。</p>
<p>醉里吴音相媚好，白发谁家翁媪？</p>
<p>大儿锄豆溪东，中儿正织鸡笼。</p>
<p>最喜小儿亡赖，溪头卧剥莲蓬。(亡 通：无)</p>
<p>19.一剪梅·红藕香残玉簟秋</p>
<p>宋代：李清照</p>
<p>红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。</p>
<p>花自飘零水自流。一种相思，两处闲愁。此情无计可消除，才下眉头，却上心头。</p>
<p>20.三五七言 / 秋风词</p>
<p>唐代：李白</p>
<p>秋风清，秋月明，</p>
<p>落叶聚还散，寒鸦栖复惊。</p>
<p>相思相见知何日？此时此夜难为情！</p>
<p>21.如梦令·昨夜雨疏风骤</p>
<p>宋代：李清照</p>
<p>昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。</p>
<p>22.南乡子·登京口北固亭有怀</p>
<p>宋代：辛弃疾</p>
<p>何处望神州？满眼风光北固楼。千古兴亡多少事？悠悠。不尽长江滚滚流。</p>
<p>年少万兜鍪，坐断东南战未休。天下英雄谁敌手？曹刘。生子当如孙仲谋。</p>
<p>23.定风波·莫听穿林打叶声</p>
<p>宋代：苏轼</p>
<p>三月七日，沙湖道中遇雨。雨具先去，同行皆狼狈，余独不觉，已而遂晴，故作此词。</p>
<p>莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。</p>
<p>料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。</p>
<p>24.永遇乐·京口北固亭怀古</p>
<p>宋代：辛弃疾</p>
<p>千古江山，英雄无觅，孙仲谋处。舞榭歌台，风流总被雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。</p>
<p>元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否？</p>
<p><a href="http://www.sohu.com/a/205047960_727694">宋词第一山——镇江北固山，怀古</a></p>
<p>25.鹊桥仙·纤云弄巧</p>
<p>宋代：秦观</p>
<p>纤云弄巧，飞星传恨，银汉迢迢暗度。金风玉露一相逢，便胜却人间无数。(度 通：渡)</p>
<p>柔情似水，佳期如梦，忍顾鹊桥归路。两情若是久长时，又岂在朝朝暮暮。</p>
<p>26.忆江南·江南好</p>
<p>唐代：白居易</p>
<p>江南好，风景旧曾谙。日出江花红胜火，春来江水绿如蓝。能不忆江南？</p>
<p>27.蝶恋花·伫倚危楼风细细</p>
<p>宋代：柳永</p>
<p>伫倚危楼风细细，望极春愁，黯黯生天际。草色烟光残照里，无言谁会凭阑意。(阑 通 栏)</p>
<p>拟把疏狂图一醉，对酒当歌，强乐还无味。衣带渐宽终不悔，为伊消得人憔悴。</p>
<p>28.醉花阴·薄雾浓云愁永昼</p>
<p>宋代：李清照</p>
<p>薄雾浓云愁永昼，瑞脑消金兽。佳节又重阳，玉枕纱橱，半夜凉初透。(橱 通：厨)</p>
<p>东篱把酒黄昏后，有暗香盈袖。莫道不销魂，帘卷西风，人比黄花瘦。(人比 一作：人似；销 一作：消)</p>
<p>29.蝶恋花·春景</p>
<p>宋代：苏轼</p>
<p>花褪残红青杏小。燕子飞时，绿水人家绕。枝上柳绵吹又少。天涯何处无芳草！</p>
<p>墙里秋千墙外道。墙外行人，墙里佳人笑。笑渐不闻声渐悄。多情却被无情恼。</p>
<p>30.相见欢·无言独上西楼</p>
<p>五代：李煜</p>
<p>无言独上西楼，月如钩。寂寞梧桐深院锁清秋。</p>
<p>剪不断，理还乱，是离愁。别是一般滋味在心头。(一般 一作：一番)</p>
<p>31.苏幕遮·怀旧</p>
<p>宋代：范仲淹</p>
<p>碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。</p>
<p>黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。(留人睡 一作：留人醉)</p>
<p>32.丑奴儿·书博山道中壁</p>
<p>宋代：辛弃疾</p>
<p>少年不识愁滋味，爱上层楼。爱上层楼。为赋新词强说愁。</p>
<p>而今识尽愁滋味，欲说还休。欲说还休。却道天凉好个秋。</p>
<p>33.钗头凤·红酥手</p>
<p>宋代：陆游</p>
<p>红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。</p>
<p>春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！</p>
<p>34.卜算子·送鲍浩然之浙东</p>
<p>宋代：王观</p>
<p>水是眼波横，山是眉峰聚。欲问行人去那边？眉眼盈盈处。</p>
<p>才始送春归，又送君归去。若到江南赶上春，千万和春住。</p>
<p>35.渔歌子·西塞山前白鹭飞</p>
<p>唐代：张志和</p>
<p>西塞山前白鹭飞，桃花流水鳜鱼肥。</p>
<p>青箬笠，绿蓑衣，斜风细雨不须归。</p>
<p>36.菩萨蛮·书江西造口壁</p>
<p>宋代：辛弃疾</p>
<p>郁孤台下清江水，中间多少行人泪。西北望长安，可怜无数山。</p>
<p>青山遮不住，毕竟东流去。江晚正愁余，山深闻鹧鸪。 (愁余 一作：愁予)</p>
<p>37.卜算子·我住长江头</p>
<p>宋代：李之仪</p>
<p>我住长江头，君住长江尾。日日思君不见君，共饮长江水。</p>
<p>此水几时休，此恨何时已。只愿君心似我心，定不负相思意。</p>
<p>38.浪淘沙令·帘外雨潺潺</p>
<p>五代：李煜</p>
<p>帘外雨潺潺，春意阑珊。罗衾不耐五更寒。梦里不知身是客，一晌贪欢。</p>
<p>独自莫凭栏，无限江山，别时容易见时难。流水落花春去也，天上人间。</p>
<p>39.蝶恋花·庭院深深深几许</p>
<p>宋代：欧阳修</p>
<p>庭院深深深几许，杨柳堆烟，帘幕无重数。玉勒雕鞍游冶处，楼高不见章台路。</p>
<p>雨横风狂三月暮，门掩黄昏，无计留春住。泪眼问花花不语，乱红飞过秋千去。</p>
<p>40.渔家傲·天接云涛连晓雾</p>
<p>宋代：李清照</p>
<p>天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。</p>
<p>我报路长嗟日暮，学诗谩有惊人句。九万里风鹏正举。风休住，蓬舟吹取三山去！</p>
<p>41.生查子·元夕</p>
<p>宋代：欧阳修</p>
<p>去年元夜时，花市灯如昼。</p>
<p>月上柳梢头，人约黄昏后。</p>
<p>今年元夜时，月与灯依旧。</p>
<p>不见去年人，泪湿春衫袖。(泪湿 ：一作：满)</p>
<p>42.相见欢·林花谢了春红</p>
<p>五代：李煜</p>
<p>林花谢了春红，太匆匆。无奈朝来寒雨晚来风。</p>
<p>胭脂泪，相留醉，几时重。自是人生长恨水长东。(相留 一作：留人)</p>
<p>43.浣溪沙·漠漠轻寒上小楼</p>
<p>宋代：秦观</p>
<p>漠漠轻寒上小楼，晓阴无赖似穷秋。淡烟流水画屏幽。</p>
<p>自在飞花轻似梦，无边丝雨细如愁。宝帘闲挂小银钩。</p>
<p>44.诉衷情·当年万里觅封侯</p>
<p>宋代：陆游</p>
<p>当年万里觅封侯，匹马戍梁州。关河梦断何处？尘暗旧貂裘。</p>
<p>胡未灭，鬓先秋，泪空流。此生谁料，心在天山，身老沧洲。</p>
<p>45.钗头凤·世情薄</p>
<p>宋代：唐婉</p>
<p>世情薄，人情恶，雨送黄昏花易落。晓风干，泪痕残。欲笺心事，独语斜阑。难，难，难！</p>
<p>人成各，今非昨，病魂常似秋千索。角声寒，夜阑珊。怕人寻问，咽泪装欢。瞒，瞒，瞒！(装欢 通：妆)</p>
<p>*古诗三百首、宋词三百首、宋词精选、爱情、相思</p>
<p>46.浣溪沙·簌簌衣巾落枣花</p>
<p>宋代：苏轼</p>
<p>徐门石潭谢雨，道上作五首。潭在城东二十里，常与泗水增减清浊相应。</p>
<p>簌簌衣巾落枣花，村南村北响缲车，牛衣古柳卖黄瓜。(缲 通：缫)</p>
<p>酒困路长惟欲睡，日高人渴漫思茶。敲门试问野人家。</p>
<p>47.长相思·一重山</p>
<p>五代：李煜</p>
<p>一重山，两重山。山远天高烟水寒，相思枫叶丹。</p>
<p>菊花开，菊花残。塞雁高飞人未还，一帘风月闲。</p>
<p>48.虞美人·听雨</p>
<p>宋代：蒋捷</p>
<p>少年听雨歌楼上。红烛昏罗帐。壮年听雨客舟中。江阔云低、断雁叫西风。</p>
<p>而今听雨僧庐下。鬓已星星也。悲欢离合总无情。一任阶前、点滴到天明。</p>
<p>49.破阵子·春景</p>
<p>宋代：晏殊</p>
<p>燕子来时新社，梨花落后清明。池上碧苔三四点，叶底黄鹂一两声。日长飞絮轻。</p>
<p>巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。</p>
<p>50.蝶恋花·槛菊愁烟兰泣露</p>
<p>宋代：晏殊</p>
<p>槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。(双飞去 一作：双来去 离恨苦 一作：离别苦)</p>
<p>昨夜西风凋碧树，独上高楼，望尽天涯路。欲寄彩笺兼尺素，山长水阔知何处？</p>
<p>51.望江南·梳洗罢</p>
<p>唐代：温庭筠</p>
<p>梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。</p>
<p>*初中古诗、古诗三百首、宋词三百首、思念、无奈、闺怨</p>
<p>52.清平乐·年年雪里</p>
<p>宋代：李清照</p>
<p>年年雪里，常插梅花醉。挼尽梅花无好意，赢得满衣清泪。</p>
<p>今年海角天涯，萧萧两鬓生华。看取晚来风势，故应难看梅花。</p>
<p>53.望海潮·东南形胜</p>
<p>宋代：柳永</p>
<p>东南形胜，三吴都会，钱塘自古繁华，烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。</p>
<p>重湖叠巘清嘉。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。</p>
<p>54.卜算子·黄州定慧院寓居作</p>
<p>宋代：苏轼</p>
<p>缺月挂疏桐，漏断人初静。时见幽人独往来，缥缈孤鸿影。(时见 一作：谁见)</p>
<p>惊起却回头，有恨无人省。拣尽寒枝不肯栖，寂寞沙洲冷。</p>
<p>55.八声甘州·对潇潇暮雨洒江天</p>
<p>宋代：柳永</p>
<p>对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。唯有长江水，无语东流。</p>
<p>不忍登高临远，望故乡渺邈，归思难收。叹年来踪迹，何事苦淹留？想佳人妆楼颙望，误几回、天际识归舟。争知我，倚阑杆处，正恁凝愁！(阑 一作：栏)</p>
<p>56.水龙吟·次韵章质夫杨花词</p>
<p>宋代：苏轼</p>
<p>似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。</p>
<p>不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。</p>
<p>57.扬州慢·淮左名都</p>
<p>宋代：姜夔</p>
<p>淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。予怀怆然，感慨今昔，因自度此曲。千岩老人以为有“黍离”之悲也。</p>
<p>淮左名都，竹西佳处，解鞍少驻初程。过春风十里。尽荠麦青青。自胡马窥江去后，废池乔木，犹厌言兵。渐黄昏，清角吹寒。都在空城。</p>
<p>杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。</p>
<p>58.西江月·世事一场大梦</p>
<p>宋代：苏轼</p>
<p>世事一场大梦，人生几度秋凉？夜来风叶已鸣廊。看取眉头鬓上。(秋凉 一作：新凉)</p>
<p>酒贱常愁客少，月明多被云妨。中秋谁与共孤光。把盏凄然北望。</p>
<p>59.临江仙·夜饮东坡醒复醉</p>
<p>宋代：苏轼</p>
<p>夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。</p>
<p>长恨此身非我有，何时忘却营营。夜阑风静縠纹平。小舟从此逝，江海寄余生。</p>
<p>60.菩萨蛮·小山重叠金明灭</p>
<p>唐代：温庭筠</p>
<p>小山重叠金明灭，鬓云欲度香腮雪。懒起画蛾眉，弄妆梳洗迟。</p>
<p>照花前后镜，花面交相映。新帖绣罗襦，双双金鹧鸪。</p>
<p>61.临江仙·梦后楼台高锁</p>
<p>宋代：晏几道</p>
<p>梦后楼台高锁，酒醒帘幕低垂。去年春恨却来时。落花人独立，微雨燕双飞。</p>
<p>记得小蘋初见，两重心字罗衣。琵琶弦上说相思。当时明月在，曾照彩云归。(蘋 通：苹)</p>
<p>62.清平乐·别来春半</p>
<p>五代：李煜</p>
<p>别来春半，触目柔肠断。砌下落梅如雪乱，拂了一身还满。(柔肠断 一作：愁肠断)</p>
<p>雁来音信无凭，路遥归梦难成。离恨恰如春草，更行更远还生。</p>
<p>63.花非花</p>
<p>唐代：白居易</p>
<p>花非花，雾非雾。</p>
<p>夜半来，天明去。</p>
<p>来如春梦几多时？</p>
<p>去似朝云无觅处。</p>
<p>64.忆秦娥·箫声咽</p>
<p>唐代：李白</p>
<p>箫声咽，秦娥梦断秦楼月。秦楼月，年年柳色，灞陵伤别。</p>
<p>乐游原上清秋节，咸阳古道音尘绝。音尘绝，西风残照，汉家陵阙。</p>
<p>65.虞美人·风回小院庭芜绿</p>
<p>五代：李煜</p>
<p>风回小院庭芜绿，柳眼春相续。凭阑半日独无言，依旧竹声新月似当年。</p>
<p>笙歌未散尊罍在，池面冰初解。烛明香暗画堂深，满鬓青霜残雪思难任。</p>
<p>66.破阵子·四十年来家国</p>
<p>五代：李煜</p>
<p>四十年来家国，三千里地山河。凤阁龙楼连霄汉，玉树琼枝作烟萝，几曾识干戈？</p>
<p>一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。</p>
<p>67.点绛唇·蹴罢秋千</p>
<p>宋代：李清照</p>
<p>蹴罢秋千，起来慵整纤纤手。露浓花瘦，薄汗轻衣透。</p>
<p>见客入来，袜刬金钗溜。和羞走，倚门回首，却把青梅嗅。</p>
<p>68.小重山·昨夜寒蛩不住鸣</p>
<p>宋代：岳飞</p>
<p>昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。</p>
<p>白首为功名。旧山松竹老，阻归程。欲将心事付瑶琴。知音少，弦断有谁听。</p>
<p>69.浪淘沙·把酒祝东风</p>
<p>宋代：欧阳修</p>
<p>把酒祝东风，且共从容。垂杨紫陌洛城东。总是当时携手处，游遍芳丛。</p>
<p>聚散苦匆匆，此恨无穷。今年花胜去年红。可惜明年花更好，知与谁同？</p>
<p>70.菩萨蛮·人人尽说江南好</p>
<p>唐代：韦庄</p>
<p>人人尽说江南好，游人只合江南老。春水碧于天，画船听雨眠。</p>
<p>垆边人似月，皓腕凝霜雪。未老莫还乡，还乡须断肠。</p>
<p>71.鹤冲天·黄金榜上</p>
<p>宋代：柳永</p>
<p>黄金榜上，偶失龙头望。明代暂遗贤，如何向。未遂风云便，争不恣狂荡。何须论得丧？才子词人，自是白衣卿相。</p>
<p>烟花巷陌，依约丹青屏障。幸有意中人，堪寻访。且恁偎红倚翠，风流事，平生畅。青春都一饷。忍把浮名，换了浅斟低唱！</p>
<p>72.忆江南三首</p>
<p>唐代：白居易</p>
<p>江南好，风景旧曾谙；日出江花红胜火，春来江水绿如蓝。能不忆江南？</p>
<p>江南忆，最忆是杭州；山寺月中寻桂子，郡亭枕上看潮头。何日更重游！</p>
<p>江南忆，其次忆吴宫；吴酒一杯春竹叶，吴娃双舞醉芙蓉。早晚复相逢！</p>
<p>73.一剪梅·舟过吴江</p>
<p>宋代：蒋捷</p>
<p>一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。（渡 一作：度。桥 一作：娇）</p>
<p>何日归家洗客袍？银字笙调，心字香烧。流光容易把人抛，红了樱桃，绿了芭蕉。</p>
<p>74.鹧鸪天·彩袖殷勤捧玉钟</p>
<p>宋代：晏几道</p>
<p>彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。</p>
<p>从别后，忆相逢，几回魂梦与君同。今宵剩把银釭照，犹恐相逢是梦中。</p>
<p>75.玉楼春·春景</p>
<p>宋代：宋祁</p>
<p>东城渐觉风光好。縠皱波纹迎客棹。绿杨烟外晓寒轻，红杏枝头春意闹。</p>
<p>浮生长恨欢娱少。肯爱千金轻一笑。为君持酒劝斜阳，且向花间留晚照。</p>
<p>76.苏幕遮·燎沉香</p>
<p>宋代：周邦彦</p>
<p>燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。</p>
<p>故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。</p>
<p>77.长相思·汴水流</p>
<p>唐代：白居易</p>
<p>汴水流，泗水流，流到瓜州古渡头。吴山点点愁。</p>
<p>思悠悠，恨悠悠，恨到归时方始休。月明人倚楼。</p>
<p>78.菩萨蛮·平林漠漠烟如织</p>
<p>唐代：李白</p>
<p>平林漠漠烟如织，寒山一带伤心碧。暝色入高楼，有人楼上愁。</p>
<p>玉阶空伫立，宿鸟归飞急。何处是归程？长亭连短亭。(连短亭 一作：更短亭)</p>
<p>79.酒泉子·长忆观潮</p>
<p>宋代：潘阆</p>
<p>长忆观潮，满郭人争江上望。来疑沧海尽成空。万面鼓声中。</p>
<p>弄潮儿向涛头立。手把红旗旗不湿。别来几向梦中看。梦觉尚心寒。</p>
<p>80.踏莎行·郴州旅舍</p>
<p>宋代：秦观</p>
<p>雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。</p>
<p>驿寄梅花，鱼传尺素。砌成此恨无重数。郴江幸自绕郴山，为谁流下潇湘去。</p>
<p>81.青玉案·凌波不过横塘路</p>
<p>宋代：贺铸</p>
<p>凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。</p>
<p>飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。(版本一)</p>
<p>凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。</p>
<p>碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。(版本二)</p>
<p>82.定风波·南海归赠王定国侍人寓娘</p>
<p>宋代：苏轼</p>
<p>常羡人间琢玉郎，天应乞与点酥娘。尽道清歌传皓齿，风起，雪飞炎海变清凉。</p>
<p>万里归来颜愈少，微笑，笑时犹带岭梅香。试问岭南应不好，却道：此心安处是吾乡。</p>
<p>83.摸鱼儿·更能消几番风雨</p>
<p>宋代：辛弃疾</p>
<p>淳熙己亥，自湖北漕移湖南，同官王正之置酒小山亭，为赋。</p>
<p>更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。(怕 一作：恨) (无归路 一作：迷归路）</p>
<p>长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。</p>
<p>84.乌夜啼·昨夜风兼雨</p>
<p>五代：李煜</p>
<p>昨夜风兼雨，帘帏飒飒秋声。烛残漏断频欹枕，起坐不能平。</p>
<p>世事漫随流水，算来一梦浮生。醉乡路稳宜频到，此外不堪行。(一梦 一作：梦里)</p>
<p>85.清平乐·春归何处</p>
<p>宋代：黄庭坚</p>
<p>春归何处。寂寞无行路。若有人知春去处。唤取归来同住。</p>
<p>春无踪迹谁知。除非问取黄鹂。百啭无人能解，因风飞过蔷薇。</p>
<p>86.西江月·遣兴</p>
<p>宋代：辛弃疾</p>
<p>醉里且贪欢笑，要愁那得工夫。</p>
<p>近来始觉古人书。信著全无是处。(著 通：着)</p>
<p>昨夜松边醉倒，问松我醉何如。</p>
<p>只疑松动要来扶。以手推松曰去。</p>
<p>87.浣溪沙·一向年光有限身</p>
<p>宋代：晏殊</p>
<p>一向年光有限身，等闲离别易销魂，酒筵歌席莫辞频。</p>
<p>满目山河空念远，落花风雨更伤春，不如怜取眼前人。</p>
<p>88.念奴娇·过洞庭</p>
<p>宋代：张孝祥</p>
<p>洞庭青草，近中秋，更无一点风色。玉界琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。(著 同：着；玉界 一作：玉鉴)</p>
<p>应念岭表经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。(沧浪 一作：沧冥；岭表 一作：岭海)</p>
<p>89.蝶恋花·暖雨晴风初破冻</p>
<p>宋代：李清照</p>
<p>暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。</p>
<p>乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。</p>
<p>90.三台·清明应制</p>
<p>宋代：万俟咏</p>
<p>见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。</p>
<p>乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。</p>
<p>正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。</p>
<p>91.踏莎行·候馆梅残</p>
<p>宋代：欧阳修</p>
<p>候馆梅残，溪桥柳细。草薰风暖摇征辔。离愁渐远渐无穷，迢迢不断如春水。</p>
<p>寸寸柔肠，盈盈粉泪。楼高莫近危阑倚。平芜尽处是春山，行人更在春山外。</p>
<p>92.千秋岁·数声鶗鴂</p>
<p>宋代：张先</p>
<p>数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日花飞雪。</p>
<p>莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。(凝残月 一作：孤灯灭)</p>
<p>93.太常引·建康中秋夜为吕叔潜赋</p>
<p>宋代：辛弃疾</p>
<p>一轮秋影转金波，飞镜又重磨。把酒问姮娥：被白发、欺人奈何？</p>
<p>乘风好去，长空万里，直下看山河。斫去桂婆娑，人道是、清光更多。</p>
<p>94.桂枝香·金陵怀古</p>
<p>宋代：王安石</p>
<p>登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。(归帆 一作：征帆)</p>
<p>念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。</p>
<p>95.湘春夜月·近清明</p>
<p>宋代：黄孝迈</p>
<p>近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。</p>
<p>空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。</p>
<p>96.清平乐·红笺小字</p>
<p>宋代：晏殊</p>
<p>红笺小字。说尽平生意。鸿雁在云鱼在水。惆怅此情难寄。</p>
<p>斜阳独倚西楼。遥山恰对帘钩。人面不知何处，绿波依旧东流。</p>
<p>97.诉衷情·永夜抛人何处去</p>
<p>唐代：顾夐</p>
<p>永夜抛人何处去？绝来音。香阁掩，眉敛，月将沉。</p>
<p>争忍不相寻？怨孤衾。换我心，为你心，始知相忆深。</p>
<p>98.卜算子·不是爱风尘</p>
<p>宋代：严蕊</p>
<p>不是爱风尘，似被前缘误。花落花开自有时，总赖东君主。</p>
<p>去也终须去，住也如何住！若得山花插满头，莫问奴归处。</p>
<p>99.鹊踏枝·谁道闲情抛掷久</p>
<p>五代：冯延巳</p>
<p>谁道闲情抛掷久？每到春来，惆怅还依旧。日日花前常病酒，敢辞镜里朱颜瘦。(敢辞 一作：不辞)</p>
<p>河畔青芜堤上柳，为问新愁，何事年年有？独立小桥风满袖，平林新月人归后。</p>
<p>100.贺新郎·甚矣吾衰矣</p>
<p>宋代：辛弃疾</p>
<p>邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。</p>
<p>甚矣吾衰矣。怅平生、交游零落，只今馀几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。</p>
<p>一尊搔首东窗里。想渊明《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。</p>
<p>101.天仙子·水调数声持酒听</p>
<p>宋代：张先</p>
<p>水调数声持酒听，午醉醒来愁未醒。送春春去几时回？临晚镜，伤流景，往事后期空记省。</p>
<p>沙上并禽池上暝，云破月来花弄影。重重帘幕密遮灯，风不定，人初静，明日落红应满径。</p>
<p>102.水调歌头·送章德茂大卿使虏</p>
<p>宋代：陈亮</p>
<p>不见南师久，漫说北群空。当场只手，毕竟还我万夫雄。自笑堂堂汉使，得似洋洋河水，依旧只流东？且复穹庐拜，会向藁街逢！</p>
<p>尧之都，舜之壤，禹之封。于中应有，一个半个耻臣戎！万里腥膻如许，千古英灵安在，磅礴几时通？胡运何须问，赫日自当中！</p>
<p>103.临江仙·夜登小阁忆洛中旧游</p>
<p>宋代：陈与义</p>
<p>忆昔午桥桥上饮，坐中多是豪英。长沟流月去无声。杏花疏影里，吹笛到天明。</p>
<p>二十余年如一梦，此身虽在堪惊。闲登小阁看新晴。古今多少事，渔唱起三更。</p>
<p>*古诗三百首、回忆、宋词三百首、感伤、豪放</p>
<p>104.竹枝词·山桃红花满上头</p>
<p>唐代：刘禹锡</p>
<p>山桃红花满上头，蜀江春水拍山流。</p>
<p>花红易衰似郎意，水流无限似侬愁。</p>
<p>105.西江月·顷在黄州</p>
<p>宋代：苏轼</p>
<p>顷在黄州，春夜行蕲水中，过酒家饮，酒醉，乘月至一溪桥上，解鞍，由肱醉卧少休。及觉已晓，乱山攒拥，流水锵然，疑非尘世也。书此语桥柱上。(由肱 一作：曲肱)</p>
<p>照野弥弥浅浪，横空隐隐层霄。障泥未解玉骢骄，我欲醉眠芳草。</p>
<p>可惜一溪风月，莫教踏碎琼瑶。解鞍欹枕绿杨桥，杜宇一声春晓。</p>
<p>106.满庭芳·山抹微云</p>
<p>宋代：秦观</p>
<p>山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。(万点 一作：数点)</p>
<p>销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。</p>
<p>107.浪淘沙·借问江潮与海水</p>
<p>唐代：白居易</p>
<p>借问江潮与海水，何似君情与妾心？</p>
<p>相恨不如潮有信，相思始觉海非深。</p>
<p>108.鹧鸪天·有客慨然谈功名因追念少年时事戏作</p>
<p>宋代：辛弃疾</p>
<p>壮岁旌旗拥万夫，锦襜突骑渡江初。燕兵夜娖银胡觮，汉箭朝飞金仆姑。</p>
<p>追往事，叹今吾，春风不染白髭须。却将万字平戎策，换得东家种树书。</p>
<p>109.江城子·西城杨柳弄春柔</p>
<p>宋代：秦观</p>
<p>西城杨柳弄春柔，动离忧，泪难收。犹记多情、曾为系归舟。碧野朱桥当日事，人不见，水空流。</p>
<p>韶华不为少年留，恨悠悠，几时休？飞絮落花时候、一登楼。便作春江都是泪，流不尽，许多愁。</p>
<p>110.清平乐·独宿博山王氏庵</p>
<p>宋代：辛弃疾</p>
<p>绕床饥鼠，蝙蝠翻灯舞。屋上松风吹急雨，破纸窗间自语。</p>
<p>平生塞北江南，归来华发苍颜。布被秋宵梦觉，眼前万里江山。</p>
<p>111.谒金门·风乍起</p>
<p>五代：冯延巳</p>
<p>风乍起，吹皱一池春水。闲引鸳鸯香径里，手挼红杏蕊。</p>
<p>斗鸭阑干独倚，碧玉搔头斜坠。终日望君君不至，举头闻鹊喜。</p>
<p>112.兰陵王·柳</p>
<p>宋代：周邦彦</p>
<p>柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识京华倦客？长亭路，年去岁来，应折柔条过千尺。</p>
<p>闲寻旧踪迹，又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。</p>
<p>凄恻，恨堆积！渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。</p>
<p>113.水龙吟·春恨</p>
<p>宋代：陈亮</p>
<p>闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。</p>
<p>寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡对泪，几多幽怨。正销魂，又是疏烟淡月，子规声断。</p>
<p>114.长命女·春日宴</p>
<p>五代：冯延巳</p>
<p>春日宴，绿酒一杯歌一遍。再拜陈三愿：一愿郎君千岁，二愿妾身常健，三愿如同梁上燕，岁岁长相见。</p>
<p>115.唐多令·芦叶满汀洲</p>
<p>宋代：刘过</p>
<p>安远楼小集，侑觞歌板之姬黄其姓者，乞词于龙洲道人，为赋此《唐多令》。同柳阜之、刘去非、石民瞻、周嘉仲、陈孟参、孟容。时八月五日也。</p>
<p>芦叶满汀洲，寒沙带浅流。二十年重过南楼。柳下系船犹未稳，能几日，又中秋。</p>
<p>黄鹤断矶头，故人今在否？旧江山浑是新愁。欲买桂花同载酒，终不似，少年游。(在否 一作：在不)</p>
<p>116.鹧鸪天·西都作</p>
<p>宋代：朱敦儒</p>
<p>我是清都山水郎，天教分付与疏狂。曾批给雨支风券，累上留云借月章。</p>
<p>诗万首，酒千觞。几曾着眼看侯王？玉楼金阙慵归去，且插梅花醉洛阳。</p>
<p>117.采桑子·恨君不似江楼月</p>
<p>宋代：吕本中</p>
<p>恨君不似江楼月，南北东西，南北东西，只有相随无别离。</p>
<p>恨君却似江楼月，暂满还亏，暂满还亏，待得团圆是几时？</p>
<p>118.六州歌头·少年侠气</p>
<p>宋代：贺铸</p>
<p>少年侠气，交结五都雄。肝胆洞。毛发耸。立谈中。死生同。一诺千金重。推翘勇。矜豪纵。轻盖拥。联飞鞚。斗城东。轰饮酒垆，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。(闲呼 一作：间呼)</p>
<p>似黄粱梦。辞丹凤。明月共。漾孤篷。官冗從。怀倥偬。落尘笼。簿书丛。鹖弁如云众。供粗用。忽奇功。笳鼓动。渔阳弄。思悲翁。不请长缨，系取天骄种。剑吼西风。恨登山临水，手寄七弦桐。目送归鸿。</p>
<p>119.清平乐·雨晴烟晚</p>
<p>五代：冯延巳</p>
<p>雨晴烟晚。绿水新池满。双燕飞来垂柳院，小阁画帘高卷。</p>
<p>黄昏独倚朱阑。西南新月眉弯。砌下落花风起，罗衣特地春寒。</p>
<p>120.凤凰台上忆吹箫·香冷金猊</p>
<p>宋代：李清照</p>
<p>香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。</p>
<p>休休，这回去也，千万遍《阳关》，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。(版本一)</p>
<p>香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。</p>
<p>明朝，者回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。(版本二)</p>
<p>121.思帝乡·春日游</p>
<p>唐代：韦庄</p>
<p>春日游，杏花吹满头。陌上谁家年少足风流？</p>
<p>妾拟将身嫁与一生休。纵被无情弃，不能羞。</p>
<p>122.贺新郎·别茂嘉十二弟</p>
<p>宋代：辛弃疾</p>
<p>别茂嘉十二弟。鹈鴂、杜鹃实两种，见《离骚补注》</p>
<p>绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。</p>
<p>将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。</p>
<p>123.西江月·阻风山峰下</p>
<p>宋代：张孝祥</p>
<p>满载一船秋色，平铺十里湖光。波神留我看斜阳，放起鳞鳞细浪。</p>
<p>明日风回更好，今宵露宿何妨？水晶宫里奏霓裳，准拟岳阳楼上。</p>
<p>124.梦江南·兰烬落</p>
<p>唐代：皇甫松</p>
<p>兰烬落，屏上暗红蕉。闲梦江南梅熟日，夜船吹笛雨萧萧。人语驿边桥。</p>
<p>125.捣练子令·深院静</p>
<p>五代：李煜</p>
<p>深院静，小庭空，断续寒砧断续风。</p>
<p>无奈夜长人不寐，数声和月到帘栊。</p>
<p>126.清平乐·留人不住</p>
<p>宋代：晏几道</p>
<p>留人不住，醉解兰舟去。一棹碧涛春水路，过尽晓莺啼处。</p>
<p>渡头杨柳青青，枝枝叶叶离情。此后锦书休寄，画楼云雨无凭。</p>
<p>127.摊破浣溪沙·菡萏香销翠叶残</p>
<p>五代：李璟</p>
<p>菡萏香销翠叶残，西风愁起绿波间。还与韶光共憔悴，不堪看。</p>
<p>细雨梦回鸡塞远，小楼吹彻玉笙寒。多少泪珠何限恨，倚栏干。(栏 通：阑) (何限恨 一作：无限恨)</p>
<p>128.水调歌头·游览</p>
<p>宋代：黄庭坚</p>
<p>瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露湿人衣。</p>
<p>坐玉石，倚玉枕，拂金徽。谪仙何处？无人伴我白螺杯。我为灵芝仙草，不为朱唇丹脸，长啸亦何为？醉舞下山去，明月逐人归。</p>
<p>129.蝶恋花·送春</p>
<p>宋代：朱淑真</p>
<p>楼外垂杨千万缕。欲系青春，少住春还去。犹自风前飘柳絮。随春且看归何处。</p>
<p>绿满山川闻杜宇。便做无情，莫也愁人苦。把酒送春春不语。黄昏却下潇潇雨。</p>
<p>130.相思令·吴山青</p>
<p>宋代：林逋</p>
<p>吴山青，越山青，两岸青山相送迎，争忍有离情？</p>
<p>君泪盈，妾泪盈，罗带同心结未成，江边潮已平。</p>
<p>131.永遇乐·彭城夜宿燕子楼</p>
<p>宋代：苏轼</p>
<p>彭城夜宿燕子楼，梦盼盼，因作此词。</p>
<p>明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。</p>
<p>天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。</p>
<p>132.浪淘沙令·伊吕两衰翁</p>
<p>宋代：王安石</p>
<p>伊吕两衰翁，历遍穷通。一为钓叟一耕佣。若使当时身不遇，老了英雄。</p>
<p>汤武偶相逢，风虎云龙。兴王只在谈笑中。直至如今千载后，谁与争功！</p>
<p>133.少年游·并刀如水</p>
<p>宋代：周邦彦</p>
<p>并刀如水，吴盐胜雪，纤手破新橙。锦幄初温，兽烟不断，相对坐调笙。</p>
<p>低声问向谁行宿，城上已三更。马滑霜浓，不如休去，直是少人行。</p>
<p>134.半死桐·重过阊门万事非</p>
<p>宋代：贺铸</p>
<p>重过阊门万事非。同来何事不同归。梧桐半死清霜后，头白鸳鸯失伴飞。</p>
<p>原上草，露初晞。旧栖新垅两依依。空床卧听南窗雨，谁复挑灯夜补衣。</p>
<p><img alt="pic2" src="https://p9.pstatp.com/large/pgc-image/e8f7f35658b24050a7059745c41400bc" /></p>
<p>135.南歌子·天上星河转</p>
<p>宋代：李清照</p>
<p>天上星河转，人间帘幕垂。凉生枕簟泪痕滋。起解罗衣聊问、夜何其。</p>
<p>翠贴莲蓬小，金销藕叶稀。旧时天气旧时衣。只有情怀不似、旧家时。</p>
<p>136.八六子·倚危亭</p>
<p>宋代：秦观</p>
<p>倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。</p>
<p>无端天与娉婷。夜月一帘幽梦，春风十里柔情。怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。</p>
<p>137.渔家傲·平岸小桥千嶂抱</p>
<p>宋代：王安石</p>
<p>平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。</p>
<p>午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。</p>
<p>138.调笑令·边草</p>
<p>唐代：戴叔伦</p>
<p>边草，边草，边草尽来兵老。山南山北雪晴，</p>
<p>千里万里月明。明月，明月，胡笳一声愁绝。</p>
<p>139.诉衷情·眉意</p>
<p>宋代：欧阳修</p>
<p>清晨帘幕卷轻霜。呵手试梅妆。都缘自有离恨，故画作远山长。</p>
<p>思往事，惜流芳。易成伤。拟歌先敛，欲笑还颦，最断人肠。</p>
<p>140.行香子·树绕村庄</p>
<p>宋代：秦观</p>
<p>树绕村庄，水满陂塘。倚东风、豪兴徜徉。小园几许，收尽春光。有桃花红，李花白，菜花黄。</p>
<p>远远围墙，隐隐茅堂。飏青旗、流水桥旁。偶然乘兴、步过东冈。正莺儿啼，燕儿舞，蝶儿忙。</p>
<p>141.鹊桥仙·华灯纵博</p>
<p>宋代：陆游</p>
<p>华灯纵博，雕鞍驰射，谁记当年豪举。酒徒一半取封侯，独去作、江边渔父。</p>
<p>轻舟八尺，低篷三扇，占断苹洲烟雨。镜湖元自属闲人，又何必、君恩赐与。</p>
<p>*古诗三百首、壮志、宋词三百首、生活、追忆</p>
<p>142.女冠子·四月十七</p>
<p>唐代：韦庄</p>
<p>四月十七，正是去年今日，别君时。忍泪佯低面，含羞半敛眉。</p>
<p>不知魂已断，空有梦相随。除却天边月，没人知。</p>
<p>143.芳心苦·杨柳回塘</p>
<p>宋代：贺铸</p>
<p>杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。</p>
<p>返照迎潮，行云带雨。依依似与骚人语。当年不肯嫁春风，无端却被秋风误。</p>
<p>144.忆王孙·春词</p>
<p>宋代：李重元</p>
<p>萋萋芳草忆王孙。柳外楼高空断魂。杜宇声声不忍闻。欲黄昏。雨打梨花深闭门。</p>
<p>145.菩萨蛮·劝君今夜须沉醉</p>
<p>唐代：韦庄</p>
<p>劝君今夜须沉醉，尊前莫话明朝事。珍重主人心，酒深情亦深。</p>
<p>须愁春漏短，莫诉金杯满。遇酒且呵呵，人生能几何。</p>
<p>146.点绛唇·丁未冬过吴松作</p>
<p>宋代：姜夔</p>
<p>燕雁无心，太湖西畔随云去。数峰清苦。商略黄昏雨。</p>
<p>第四桥边，拟共天随住。今何许。凭阑怀古。残柳参差舞。</p>
<p>147.唐多令·惜别</p>
<p>宋代：吴文英</p>
<p>何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。</p>
<p>年事梦中休。花空烟水流。燕辞归、客尚淹留。垂柳不萦裙带住。漫长是、系行舟。</p>
<p>148.蝶恋花·早行</p>
<p>宋代：周邦彦</p>
<p>月皎惊乌栖不定，更漏将残，辘轳牵金井。唤起两眸清炯炯。泪花落枕红绵冷。</p>
<p>执手霜风吹鬓影。去意徊徨，别语愁难听。楼上阑干横斗柄，露寒人远鸡相应。</p>
<p>149.洞仙歌·冰肌玉骨</p>
<p>宋代：苏轼</p>
<p>仆七岁时，见眉州老尼，姓朱，忘其名，年九十岁。自言尝随其师入蜀主孟昶宫中，一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者，但记其首两句，暇日寻味，岂《洞仙歌》令乎？乃为足之云。</p>
<p>冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横鬓乱。</p>
<p>起来携素手，庭户无声，时见疏星渡河汉。试问夜如何？夜已三更，金波淡，玉绳低转。但屈指西风几时来，又不道流年暗中偷换。</p>
<p>150.定风波·自春来</p>
<p>宋代：柳永</p>
<p>自春来、惨绿愁红，芳心是事可可。日上花梢，莺穿柳带，犹压香衾卧。暖酥消、腻云亸，终日厌厌倦梳裹。无那。恨薄情一去，音书无个。</p>
<p>早知恁么，悔当初、不把雕鞍锁。向鸡窗，只与蛮笺象管，拘束教吟课。镇相随、莫抛躲，针线闲拈伴伊坐。和我，免使年少，光阴虚过。</p>
<p>151.摊破浣溪沙·手卷真珠上玉钩</p>
<p>五代：李璟</p>
<p>手卷真珠上玉钩，依前春恨锁重楼。风里落花谁是主？思悠悠。</p>
<p>青鸟不传云外信，丁香空结雨中愁。回首绿波三楚暮，接天流。</p>
<p>152.鹧鸪天·小令尊前见玉箫</p>
<p>宋代：晏几道</p>
<p>小令尊前见玉箫。银灯一曲太妖娆。歌中醉倒谁能恨，唱罢归来酒未消。</p>
<p>春悄悄，夜迢迢。碧云天共楚宫遥。梦魂惯得无拘检，又踏杨花过谢桥。</p>
<p>153.水龙吟·过南剑双溪楼</p>
<p>宋代：辛弃疾</p>
<p>举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。</p>
<p>峡束苍江对起，过危楼，欲飞还敛。元龙老矣！不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？</p>
<p>154.摸鱼儿·东皋寓居</p>
<p>宋代：晁补之</p>
<p>买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵藉地，酒尽未能去。</p>
<p>青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑。满青镜、星星鬓影今如许。功名浪语。便似得班超，封侯万里，归计恐迟暮。</p>
<p>155.青门引·春思</p>
<p>宋代：张先</p>
<p>乍暖还轻冷。风雨晚来方定。庭轩寂寞近清明，残花中酒，又是去年病。</p>
<p>楼头画角风吹醒。入夜重门静。那堪更被明月，隔墙送过秋千影。</p>
<p>156.秋波媚·七月十六日晚登高兴亭望长安南山</p>
<p>宋代：陆游</p>
<p>秋到边城角声哀，烽火照高台。悲歌击筑，凭高酹酒，此兴悠哉。</p>
<p>多情谁似南山月，特地暮云开。灞桥烟柳，曲江池馆，应待人来。</p>
<p>157.暗香·旧时月色</p>
<p>宋代：姜夔</p>
<p>辛亥之冬，余载雪诣石湖。止既月，授简索句，且征新声，作此两曲，石湖把玩不已，使二妓肆习之，音节谐婉，乃名之曰《暗香》、《疏影》。</p>
<p>旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。</p>
<p>江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？</p>
<p>158.贺新郎·送胡邦衡待制赴新州</p>
<p>宋代：张元干</p>
<p>梦绕神州路。怅秋风、连营画角，故宫离黍。底事昆仑倾砥柱，九地黄流乱注。聚万落千村狐兔。天意从来高难问，况人情老易悲难诉。更南浦，送君去。</p>
<p>凉生岸柳催残暑。耿斜河，疏星残月，断云微度。万里江山知何处？回首对床夜语。雁不到，书成谁与？目尽青天怀今古，肯儿曹恩怨相尔汝！举大白，听《金缕》。</p>
<p>159.点绛唇·感兴</p>
<p>宋代：王禹偁</p>
<p>雨恨云愁，江南依旧称佳丽。水村渔市。一缕孤烟细。</p>
<p>天际征鸿，遥认行如缀。平生事。此时凝睇。谁会凭栏意。(栏 通：阑)</p>
<p>160.夜游宫·记梦寄师伯浑</p>
<p>宋代：陆游</p>
<p>雪晓清笳乱起。梦游处、不知何地。铁骑无声望似水。想关河，雁门西，青海际。</p>
<p>睡觉寒灯里。漏声断、月斜窗纸。自许封侯在万里。有谁知，鬓虽残，心未死。</p>
<p>161.生查子·新月曲如眉</p>
<p>五代：牛希济</p>
<p>新月曲如眉，未有团圞意。红豆不堪看，满眼相思泪。</p>
<p>终日劈桃穰，人在心儿里。两朵隔墙花，早晚成连理。</p>
<p>*古诗三百首、宋词三百首、思念、月亮、民歌、爱情</p>
<p>162.忆江南·衔泥燕</p>
<p>唐代：牛峤</p>
<p>衔泥燕，飞到画堂前。占得杏梁安稳处，体轻唯有主人怜，堪羡好因缘。</p>
<p>*写鸟、古诗三百首、咏物、宋词三百首、抒怀、爱情</p>
<p>163.离亭燕·一带江山如画</p>
<p>宋代：张昪</p>
<p>一带江山如画，风物向秋潇洒。水浸碧天何处断？霁色冷光相射。蓼屿荻花洲，掩映竹篱茅舍。</p>
<p>云际客帆高挂，烟外酒旗低亚。多少六朝兴废事，尽入渔樵闲话。怅望倚层楼，寒日无言西下。</p>
<p>164.鹊踏枝·几日行云何处去</p>
<p>五代：冯延巳</p>
<p>几日行云何处去？忘却归来，不道春将暮。百草千花寒食路，香车系在谁家树？</p>
<p>泪眼倚楼频独语。双燕来时，陌上相逢否？撩乱春愁如柳絮，依依梦里无寻处。(依依 一作：悠悠)</p>
<p>165.眼儿媚·杨柳丝丝弄轻柔</p>
<p>宋代：王雱</p>
<p>杨柳丝丝弄轻柔，烟缕织成愁。海棠未雨，梨花先雪，一半春休。</p>
<p>而今往事难重省，归梦绕秦楼。相思只在：丁香枝上，豆蔻梢头。</p>
<p>166.蝶恋花·醉别西楼醒不记</p>
<p>宋代：晏几道</p>
<p>醉别西楼醒不记。春梦秋云，聚散真容易。斜月半窗还少睡。画屏闲展吴山翠。</p>
<p>衣上酒痕诗里字。点点行行，总是凄凉意。红烛自怜无好计。夜寒空替人垂泪。</p>
<p>167.渔家傲·小雨纤纤风细细</p>
<p>宋代：朱服</p>
<p>小雨纤纤风细细，万家杨柳青烟里。恋树湿花飞不起，愁无比，和春付与东流水。</p>
<p>九十光阴能有几？金龟解尽留无计。寄语东阳沽酒市，拼一醉，而今乐事他年泪。</p>
<p>168.潇湘神·斑竹枝</p>
<p>唐代：刘禹锡</p>
<p>斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。</p>
<p>169.更漏子·柳丝长</p>
<p>宋代：晏几道</p>
<p>柳丝长，桃叶小。深院断无人到。红日淡，绿烟晴。流莺三两声。</p>
<p>雪香浓，檀晕少。枕上卧枝花好。春思重，晓妆迟。寻思残梦时。</p>
<p>170.燕山亭·北行见杏花</p>
<p>宋代：赵佶</p>
<p>裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。（闲院 一作：问院)</p>
<p>凭寄离恨重重，者双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据，和梦也新来不做。</p>
<p>171.清平乐·春晚</p>
<p>宋代：王安国</p>
<p>留春不住，费尽莺儿语。满地残红宫锦污，昨夜南园风雨。</p>
<p>小怜初上琵琶，晓来思绕天涯。不肯画堂朱户，春风自在杨花。</p>
<p>172.风入松·听风听雨过清明</p>
<p>宋代：吴文英</p>
<p>听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。</p>
<p>西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。</p>
<p>173.踏莎行·自沔东来丁未元日至金陵江上感梦而作</p>
<p>宋代：姜夔</p>
<p>燕燕轻盈，莺莺娇软，分明又向华胥见。夜长争得薄情知？春初早被相思染。</p>
<p>别后书辞，别时针线，离魂暗逐郎行远。淮南皓月冷千山，冥冥归去无人管。</p>
<p>174.六州歌头·长淮望断</p>
<p>宋代：张孝祥</p>
<p>长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明。笳鼓悲鸣。遣人惊。</p>
<p>念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、翠葆霓旌。使行人到此，忠愤气填膺。有泪如倾。</p>
<p>175.凤箫吟·锁离愁</p>
<p>宋代：韩缜</p>
<p>锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。</p>
<p>消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眠，莫负青春。</p>
<p>176.望海潮·洛阳怀古</p>
<p>宋代：秦观</p>
<p>梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。</p>
<p>西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。</p>
<p>177.菩萨蛮·枕前发尽千般愿</p>
<p>五代：佚名</p>
<p>枕前发尽千般愿，要休且待青山烂。水面上秤锤浮，直待黄河彻底枯。</p>
<p>白日参辰现，北斗回南面。休即未能休，且待三更见日头。</p>
<p>178.相见欢·金陵城上西楼</p>
<p>宋代：朱敦儒</p>
<p>金陵城上西楼，倚清秋。万里夕阳垂地，大江流。</p>
<p>中原乱，簪缨散，几时收？试倩悲风吹泪，过扬州。</p>
<p>179.南柯子·十里青山远</p>
<p>宋代：仲殊</p>
<p>十里青山远，潮平路带沙。数声啼鸟怨年华。又是凄凉时候，在天涯。</p>
<p>白露收残月，清风散晓霞。绿杨堤畔问荷花：记得年时沽酒，那人家？</p>
<p>180.宫中调笑·团扇</p>
<p>唐代：王建</p>
<p>团扇，团扇，美人病来遮面。</p>
<p>玉颜憔悴三年，谁复商量管弦。</p>
<p>弦管，弦管，春草昭阳路断。</p>
<p>181.菩萨蛮·红楼别夜堪惆怅</p>
<p>唐代：韦庄</p>
<p>红楼别夜堪惆怅，香灯半卷流苏帐。</p>
<p>残月出门时，美人和泪辞。</p>
<p>琵琶金翠羽，弦上黄莺语。</p>
<p>劝我早还家，绿窗人似花。</p>
<p>182.临江仙·未遇行藏谁肯信</p>
<p>宋代：侯蒙</p>
<p>未遇行藏谁肯信，如今方表名踪。无端良匠画形容。当风轻借力，一举入高空。</p>
<p>才得吹嘘身渐稳，只疑远赴蟾宫。雨馀时候夕阳红。几人平地上，看我碧霄中。</p>
<p>183.千秋岁·水边沙外</p>
<p>宋代：秦观</p>
<p>水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。</p>
<p>忆昔西池会。鹓鹭同飞盖。携手处，今谁在。日边清梦断，镜里朱颜改。春去也，飞红万点愁如海。</p>
<p>184.卜算子·片片蝶衣轻</p>
<p>宋代：刘克庄</p>
<p>片片蝶衣轻，点点猩红小。道是天公不惜花，百种千般巧。</p>
<p>朝见树头繁，暮见枝头少。道是天公果惜花，雨洗风吹了。</p>
<p>185.巫山一段云·古庙依青嶂</p>
<p>唐代：李珣</p>
<p>古庙依青嶂，行宫枕碧流。水声山色锁妆楼。往事思悠悠。</p>
<p>云雨朝还暮，烟花春复秋。啼猿何必近孤舟。行客自多愁。</p>
<p>186.贺圣朝·留别</p>
<p>宋代：叶清臣</p>
<p>满斟绿醑留君住。莫匆匆归去。三分春色二分愁，更一分风雨。</p>
<p>花开花谢、都来几许。且高歌休诉。不知来岁牡丹时，再相逢何处。</p>
<p>187.临江仙·饮散离亭西去</p>
<p>五代：徐昌图</p>
<p>饮散离亭西去，浮生长恨飘蓬。回头烟柳渐重重。淡云孤雁远，寒日暮天红。</p>
<p>今夜画船何处？潮平淮月朦胧。酒醒人静奈愁浓。残灯孤枕梦，轻浪五更风。</p>
<p>188.望江南·天上月</p>
<p>五代：佚名</p>
<p>天上月，遥望似一团银。夜久更阑风渐紧。与奴吹散月边云。照见负心人。</p>
<p>189.踏莎行·春暮</p>
<p>宋代：寇准</p>
<p>春色将阑，莺声渐老，红英落尽青梅小。画堂人静雨蒙蒙，屏山半掩余香袅。</p>
<p>密约沉沉，离情杳杳，菱花尘满慵将照。倚楼无语欲销魂，长空黯淡连芳草。</p>
<p>190.水调歌头·秋色渐将晚</p>
<p>宋代：叶梦得</p>
<p>秋色渐将晚，霜信报黄花。小窗低户深映，微路绕欹斜。为问山翁何事，坐看流年轻度，拚却鬓双华。徙倚望沧海，天净水明霞。</p>
<p>念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙。</p>
<p>191.鹧鸪天·寒日萧萧上琐窗</p>
<p>宋代：李清照</p>
<p>寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。</p>
<p>秋已尽，日犹长，仲宣怀远更凄凉。不如随分尊前醉，莫负东篱菊蕊黄。</p>
<p>192.眼儿媚·迟迟春日弄轻柔</p>
<p>宋代：朱淑真</p>
<p>迟迟春日弄轻柔，花径暗香流。清明过了，不堪回首，云锁朱楼。</p>
<p>午窗睡起莺声巧，何处唤春愁？绿杨影里，海棠亭畔，红杏梢头。</p>
<p>193.鹧鸪天·座中有眉山隐客史应之和前韵即席答之</p>
<p>宋代：黄庭坚</p>
<p>黄菊枝头生晓寒。人生莫放酒杯干。风前横笛斜吹雨，醉里簪花倒著冠。</p>
<p>身健在，且加餐。舞裙歌板尽清欢。黄花白发相牵挽，付与时人冷眼看。</p>
<p>194.鹧鸪天·一点残红欲尽时</p>
<p>宋代：周紫芝</p>
<p>一点残红欲尽时。乍凉秋气满屏帏。梧桐叶上三更雨，叶叶声声是别离。</p>
<p>调宝瑟，拨金猊。那时同唱鹧鸪词。如今风雨西楼夜，不听清歌也泪垂。</p>
<p>195.女冠子·昨夜夜半</p>
<p>唐代：韦庄</p>
<p>昨夜夜半，枕上分明梦见。语多时。依旧桃花面，频低柳叶眉。</p>
<p>半羞还半喜，欲去又依依。觉来知是梦，不胜悲。</p>
<p>196.清平乐·候蛩凄断</p>
<p>宋代：张炎</p>
<p>候蛩凄断，人语西风岸。月落沙平江似练，望尽芦花无雁。</p>
<p>暗教愁损兰成，可怜夜夜关情。只有一枝梧叶，不知多少秋声！</p>
<p>197.江城子·画楼帘幕卷新晴</p>
<p>宋代：卢祖皋</p>
<p>画楼帘幕卷新晴。掩银屏。晓寒轻。坠粉飘香，日日唤愁生。暗数十年湖上路，能几度，著娉婷。</p>
<p>年华空自感飘零。拥春酲。对谁醒。天阔云间，无处觅箫声。载酒买花年少事，浑不似，旧心情。</p>
<p>198.西江月·问讯湖边春色</p>
<p>宋代：张孝祥</p>
<p>问讯湖边春色，重来又是三年。东风吹我过湖船，杨柳丝丝拂面。</p>
<p>世路如今已惯，此心到处悠然。寒光亭下水如天，飞起沙鸥一片。</p>
<p>199.青玉案·年年社日停针线</p>
<p>宋代：黄公绍</p>
<p>年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。</p>
<p>春衫著破谁针线。点点行行泪痕满。落日解鞍芳草岸。花无人戴，酒无人劝，醉也无人管。</p>
<p>200.醉垂鞭·双蝶绣罗裙</p>
<p>宋代：张先</p>
<p>双蝶绣罗裙。东池宴。初相见。朱粉不深匀。闲花淡淡春。</p>
<p>细看诸处好。人人道。柳腰身。昨日乱山昏。来时衣上云。</p>
<p>201.卖花声·题岳阳楼</p>
<p>宋代：张舜民</p>
<p>木叶下君山。空水漫漫。十分斟酒敛芳颜。不是渭城西去客，休唱阳关。</p>
<p>醉袖抚危栏。天淡云闲。何人此路得生还。回首夕阳红尽处，应是长安。</p>
<p>202.阮郎归·旧香残粉似当初</p>
<p>宋代：晏几道</p>
<p>旧香残粉似当初。人情恨不如。一春犹有数行书。秋来书更疏。</p>
<p>衾凤冷，枕鸳孤。愁肠待酒舒。梦魂纵有也成虚。那堪和梦无。</p>
<p>203.念奴娇·闹红一舸</p>
<p>宋代：姜夔</p>
<p>余客武陵。湖北宪治在焉：古城野水，乔木参天。余与二三友，日荡舟其间。薄荷花而饮，意象幽闲，不类人境。秋水且涸。荷叶出地寻丈，因列坐其下，上不见日。清风徐来，绿云自动。间于疏处，窥见游人画船，亦一乐也。朅来吴兴。数得相羊荷花中，又夜泛西湖，光景奇绝。故以此句写之。</p>
<p>闹红一舸，记来时，尝与鸳鸯为侣，三十六陂人未到，水佩风裳无数。翠叶吹凉，玉容消酒，更洒菇蒲雨。嫣然摇动，冷香飞上诗句。</p>
<p>日暮，青盖亭亭，情人不见，争忍凌波去？只恐舞衣寒易落，愁人西风南浦。高柳垂阴，老鱼吹浪，留我花间住。田田多少，几回沙际归路。(愁人 一作：愁入)</p>
<p>204.疏影·苔枝缀玉</p>
<p>宋代：姜夔</p>
<p>辛亥之冬，余载雪诣石湖。止既月，授简索句，且征新声，作此两曲，石湖把玩不已，使二妓肆习之，音节谐婉，乃名之曰《暗香》、《疏影》。</p>
<p>苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。</p>
<p>犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。</p>
<p>205.渔家傲·近日门前溪水涨</p>
<p>宋代：欧阳修</p>
<p>近日门前溪水涨。郎船几度偷相访。船小难开红斗帐。无计向。合欢影里空惆怅。</p>
<p>愿妾身为红菡萏。年年生在秋江上。重愿郎为花底浪。无隔障。随风逐雨长来往。</p>
<p>206.安公子·远岸收残雨</p>
<p>宋代：柳永</p>
<p>远岸收残雨。雨残稍觉江天暮。拾翠汀洲人寂静，立双双鸥鹭。望几点、渔灯隐映蒹葭浦。停画桡、两两舟人语。道去程今夜，遥指前村烟树。</p>
<p>游宦成羁旅。短樯吟倚闲凝伫。万水千山迷远近，想乡关何处。自别后、风亭月榭孤欢聚。刚断肠、惹得离情苦。听杜宇声声，劝人不如归去。</p>
<p>207.念奴娇·断虹霁雨</p>
<p>宋代：黄庭坚</p>
<p>八月十七日，同诸生步自永安城楼，过张宽夫园待月。偶有名酒，因以金荷酌众客。客有孙彦立，善吹笛。援笔作乐府长短句，文不加点。</p>
<p>断虹霁雨，净秋空，山染修眉新绿。桂影扶疏，谁便道，今夕清辉不足？万里青天，姮娥何处，驾此一轮玉。寒光零乱，为谁偏照醽醁？</p>
<p>年少从我追游，晚凉幽径，绕张园森木。共倒金荷，家万里，难得尊前相属。老子平生，江南江北，最爱临风笛。孙郎微笑，坐来声喷霜竹。</p>
<p>208.满庭芳·夏日溧水无想山作</p>
<p>宋代：周邦彦</p>
<p>风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭阑久，黄芦苦竹，拟泛九江船。</p>
<p>年年。如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。</p>
<p>209.浣溪沙·门隔花深梦旧游</p>
<p>宋代：吴文英</p>
<p>门隔花深梦旧游。夕阳无语燕归愁。玉纤香动小帘钩。</p>
<p>落絮无声春堕泪，行云有影月含羞。东风临夜冷于秋。</p>
<p>210.好事近·七月十三日夜登万花川谷望月作</p>
<p>宋代：杨万里</p>
<p>月未到诚斋，先到万花川谷。不是诚斋无月，隔一林修竹。</p>
<p>如今才是十三夜，月色已如玉。未是秋光奇绝，看十五十六。</p>
<p>211.玉楼春·桃溪不作从容住</p>
<p>宋代：周邦彦</p>
<p>桃溪不作从容住，秋藕绝来无续处。当时相候赤阑桥，今日独寻黄叶路。</p>
<p>烟中列岫青无数，雁背夕阳红欲暮。人如风后入江云，情似雨馀粘地絮。</p>
<p>212.贺新郎·九日</p>
<p>宋代：刘克庄</p>
<p>湛湛长空黑。更那堪、斜风细雨，乱愁如织。老眼平生空四海，赖有高楼百尺。看浩荡、千崖秋色。白发书生神州泪，尽凄凉、不向牛山滴。追往事，去无迹。</p>
<p>少年自负凌云笔。到而今、春华落尽，满怀萧瑟。常恨世人新意少，爱说南朝狂客。把破帽、年年拈出。若对黄花孤负酒，怕黄花、也笑人岑寂。鸿北去，日西匿。</p>
<p>213.解语花·上元</p>
<p>宋代：周邦彦</p>
<p>风消绛蜡，露浥红莲，灯市光相射。桂华流瓦。纤云散，耿耿素娥欲下。衣裳淡雅。看楚女纤腰一把。箫鼓喧，人影参差，满路飘香麝。</p>
<p>因念都城放夜。望千门如昼，嬉笑游冶。钿车罗帕。相逢处，自有暗尘随马。年光是也。唯只见、旧情衰谢。清漏移，飞盖归来，从舞休歌罢。</p>
<p>214.南乡子·乘彩舫</p>
<p>唐代：李珣</p>
<p>乘彩舫，过莲塘，棹歌惊起睡鸳鸯。游女带花偎伴笑，争窈窕，竞折团荷遮晚照。</p>
<p>215.长相思·惜梅</p>
<p>宋代：刘克庄</p>
<p>寒相催。暖相催。催了开时催谢时。丁宁花放迟。</p>
<p>角声吹。笛声吹。吹了南枝吹北枝。明朝成雪飞。</p>
<p>216.减字木兰花·竞渡</p>
<p>宋代：黄裳</p>
<p>红旗高举，飞出深深杨柳渚。鼓击春雷，直破烟波远远回。</p>
<p>欢声震地，惊退万人争战气。金碧楼西，衔得锦标第一归。</p>
<p>217.卜算子·独自上层楼</p>
<p>宋代：程垓</p>
<p>独自上层楼，楼外青山远。望以斜阳欲尽时，不见西飞雁。</p>
<p>独自下层楼，楼下蛩声怨。待到黄昏月上时，依旧柔肠断。</p>
<p>218.绮罗香·咏春雨</p>
<p>宋代：史达祖</p>
<p>做冷欺花，将烟困柳，千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨它、佳约风流，钿车不到杜陵路。</p>
<p>沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、门掩梨花，剪灯深夜语。</p>
<p>219.迷仙引·才过笄年</p>
<p>宋代：柳永</p>
<p>才过笄年，初绾云鬟，便学歌舞。席上尊前，王孙随分相许。算等闲、酬一笑，便千金慵觑。常只恐、容易蕣华偷换，光阴虚度。</p>
<p>已受君恩顾，好与花为主。万里丹霄，何妨携手同归去。永弃却、烟花伴侣。免教人见妾，朝云暮雨。</p>
<p>220.山亭柳·赠歌者</p>
<p>宋代：晏殊</p>
<p>家住西秦。赌博艺随身。花柳上、斗尖新。偶学念奴声调，有时高遏行云。蜀锦缠头无数，不负辛勤。</p>
<p>数年来往咸京道，残杯冷炙谩消魂。衷肠事、托何人。若有知音见采，不辞遍唱阳春。一曲当筵落泪，重掩罗巾。</p>
<p>221.点绛唇·绍兴乙卯登绝顶小亭</p>
<p>宋代：叶梦得</p>
<p>缥缈危亭，笑谈独在千峰上。与谁同赏。万里横烟浪。</p>
<p>老去情怀，犹作天涯想。空惆怅。少年豪放。莫学衰翁样。</p>
<p>222.好事近·摇首出红尘</p>
<p>宋代：朱敦儒</p>
<p>摇首出红尘，醒醉更无时节。活计绿蓑青笠，惯披霜冲雪。</p>
<p>晚来风定钓丝闲，上下是新月。千里水天一色，看孤鸿明灭。</p>
<p>223.秋蕊香·帘幕疏疏风透</p>
<p>宋代：张耒</p>
<p>帘幕疏疏风透。一线香飘金兽。朱阑倚遍黄昏后。廊上月华如昼。</p>
<p>别离滋味浓于酒。著人瘦。此情不及墙东柳。春色年年如旧。</p>
<p>224.齐天乐·蟋蟀</p>
<p>宋代：姜夔</p>
<p>丙辰岁，与张功父会饮张达可之堂。闻屋壁间蟋蟀有声，功父约予同赋，以授歌者。功父先成，辞甚美。予裴回末利花间，仰见秋月，顿起幽思，寻亦得此。蟋蟀，中都呼为促织，善斗。好事者或以三二十万钱致一枚，镂象齿为楼观以贮之。</p>
<p>庾郎先自吟愁赋，凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪？</p>
<p>西窗又吹暗雨。为谁频断续，相和砧杵？候馆迎秋，离宫吊月，别有伤心无数。豳诗漫与。笑篱落呼灯，世间儿女。写入琴丝，一声声更苦。</p>
<p>225.浣溪沙·蓼岸风多橘柚香</p>
<p>五代：孙光宪</p>
<p>蓼岸风多橘柚香。江边一望楚天长。片帆烟际闪孤光。</p>
<p>目送征鸿飞杳杳，思随流水去茫茫。兰红波碧忆潇湘。</p>
<p>226.霜天晓角·题采石蛾眉亭</p>
<p>宋代：韩元吉</p>
<p>倚天绝壁，直下江千尺。天际两蛾凝黛，愁与恨，几时极！</p>
<p>暮潮风正急，酒阑闻塞笛。试问谪仙何处？青山外，远烟碧。</p>
<p>227.双双燕·咏燕</p>
<p>宋代：史达祖</p>
<p>过春社了，度帘幕中间，去年尘冷。差池欲住，试入旧巢相并。还相雕梁藻井。又软语、商量不定。飘然快拂花梢，翠尾分开红影。</p>
<p>芳径。芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳。便忘了、天涯芳信。愁损翠黛双蛾，日日画阑独凭。</p>
<p>228.西河·大石金陵</p>
<p>宋代：周邦彦</p>
<p>佳丽地。南朝盛事谁记。山围故国绕清江，髻鬟对起。怒涛寂寞打孤城，风樯遥度天际。</p>
<p>断崖树，犹倒倚。莫愁艇子曾系。空余旧迹郁苍苍，雾沈半垒。夜深月过女墙来，伤心东望淮水。</p>
<p>酒旗戏鼓甚处市。想依稀、王谢邻里。燕子不知何世。入寻常、巷陌人家，相对如说兴亡，斜阳里。</p>
<p>229.苍梧谣·天</p>
<p>宋代：蔡伸</p>
<p>天。休使圆蟾照客眠。人何在，桂影自婵娟。</p>
<p>230.蝶恋花·春涨一篙添水面</p>
<p>宋代：范成大</p>
<p>春涨一篙添水面。芳草鹅儿，绿满微风岸。画舫夷犹湾百转。横塘塔近依前远。</p>
<p>江国多寒农事晚。村北村南，谷雨才耕遍。秀麦连冈桑叶贱。看看尝面收新茧。</p>
<p>231.洞仙歌·雪云散尽</p>
<p>宋代：李元膺</p>
<p>一年春物，惟梅柳间意味最深。至莺花烂漫时，则春已衰迟，使人无复新意。予作《洞仙歌》，使探春者歌之，无后时之悔。</p>
<p>雪云散尽，放晓晴池院。杨柳于人便青眼。更风流多处，一点梅心，相映远，约略颦轻笑浅。</p>
<p>一年春好处，不在浓芳，小艳疏香最娇软。到清明时候，百紫千红，花正乱，已失春风一半。早占取韶光共追游，但莫管春寒，醉红自暖。</p>
<p>232.青门饮·寄宠人</p>
<p>宋代：时彦</p>
<p>胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。</p>
<p>长记小妆才了，一杯未尽，离怀多少。醉里秋波，梦中朝雨，都是醒时烦恼。料有牵情处，忍思量、耳边曾道。甚时跃马归来，认得迎门轻笑。</p>
<p>233.南柯子·山冥云阴重</p>
<p>宋代：王炎</p>
<p>山冥云阴重，天寒雨意浓。数枝幽艳湿啼红。莫为惜花惆怅对东风。</p>
<p>蓑笠朝朝出，沟塍处处通。人间辛苦是三农。要得一犁水足望年丰。</p>
<p>234.莺啼序·春晚感怀</p>
<p>宋代：吴文英</p>
<p>残寒正欺病酒，掩沉香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。</p>
<p>十载西湖，傍柳系马，趁娇尘软雾。溯红渐招入仙溪，锦儿偷寄幽素，倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。</p>
<p>幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿。记当时、短楫桃根渡，青楼仿佛，临分败壁题诗，泪墨惨淡尘土。危亭望极，草色天涯，叹鬓侵半苎。暗点检、离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沉过雁。漫相思、弹入哀筝柱。伤心千里江南，怨曲重招，断魂在否？</p>
<p>235.谒金门·春半</p>
<p>宋代：朱淑真</p>
<p>春已半。触目此情无限。十二阑干闲倚遍。愁来天不管。</p>
<p>好是风和日暖。输与莺莺燕燕。满院落花帘不卷。断肠芳草远。</p>
<p>236.秦楼月·芳菲歇</p>
<p>宋代：向子諲</p>
<p>芳菲歇，故园目断伤心切。伤心切，无边烟水，无穷山色。</p>
<p>可堪更近乾龙节，眼中泪尽空啼血。空啼血，子规声外，晓风残月。</p>
<p>237.水调歌头·平山堂用东坡韵</p>
<p>宋代：方岳</p>
<p>秋雨一何碧，山色倚晴空。江南江北愁思，分付酒螺红。芦叶蓬舟千重，菰菜莼羹一梦，无语寄归鸿。醉眼渺河洛，遗恨夕阳中。</p>
<p>苹洲外，山欲暝，敛眉峰。人间俯仰陈迹，叹息两仙翁。不见当时杨柳，只是从前烟雨，磨灭几英雄。天地一孤啸，匹马又西风。</p>
<p>238.盐角儿·亳社观梅</p>
<p>宋代：晁补之</p>
<p>开时似雪。谢时似雪。花中奇绝。香非在蕊，香非在萼，骨中香彻。</p>
<p>占溪风，留溪月。堪羞损、山桃如血。直饶更、疏疏淡淡，终有一般情别。</p>
<p>239.渔家傲·花底忽闻敲两桨</p>
<p>宋代：欧阳修</p>
<p>花底忽闻敲两桨。逡巡女伴来寻访。酒盏旋将荷叶当。莲舟荡。时时盏里生红浪。</p>
<p>花气酒香清厮酿。花腮酒面红相向。醉倚绿阴眠一饷。惊起望。船头阁在沙滩上。</p>
<p>240.长亭怨慢·渐吹尽</p>
<p>宋代：姜夔</p>
<p>余颇喜自制曲。初率意为长短句，然后协以律，故前后阕多不同。桓大司马云：“昔年种柳，依依汉南。今看摇落，凄怆江潭：树犹如此，人何以堪？”此语余深爱之。</p>
<p>渐吹尽，枝头香絮，是处人家，绿深门户。远浦萦回，暮帆零乱向何许？阅人多矣，谁得似长亭树？树若有情时，不会得青青如此！</p>
<p>日暮，望高城不见，只见乱山无数。韦郎去也，怎忘得、玉环分付：第一是早早归来，怕红萼无人为主。算空有并刀，难剪离愁千缕。</p>
<p>241.八声甘州·记玉关踏雪事清游</p>
<p>宋代：张炎</p>
<p>辛卯岁，沈尧道同余北归，各处杭、越。逾岁，尧道来问寂寞，语笑数日。又复别去。赋此曲，并寄赵学舟。</p>
<p>记玉关踏雪事清游，寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。</p>
<p>载取白云归去，问谁留楚佩，弄影中洲？折芦花赠远，零落一身秋。向寻常、野桥流水，待招来，不是旧沙鸥。空怀感，有斜阳处，却怕登楼。</p>
<p>242.昭君怨·赋松上鸥</p>
<p>宋代：杨万里</p>
<p>晚饮诚斋，忽有一鸥来泊松上，已而复去，感而赋之。</p>
<p>偶听松梢扑鹿，知是沙鸥来宿。稚子莫喧哗，恐惊他。</p>
<p>俄倾忽然飞去，飞去不知何处？我已乞归休，报沙鸥。</p>
<p>243.浣溪沙·红蓼渡头秋正雨</p>
<p>唐代：薛昭蕴</p>
<p>红蓼渡头秋正雨，印沙鸥迹自成行，整鬟飘袖野风香。</p>
<p>不语含嚬深浦里，几回愁煞棹船郎，燕归帆尽水茫茫。</p>
<p>244.点绛唇·新月娟娟</p>
<p>宋代：汪藻</p>
<p>新月娟娟，夜寒江静山衔斗。起来搔首，梅影横窗瘦。</p>
<p>好个霜天，闲却传杯手。君知否？乱鸦啼后，归兴浓于酒。</p>
<p>245.卜算子·见也如何暮</p>
<p>宋代：石孝友</p>
<p>见也如何暮。别也如何遽。别也应难见也难，后会难凭据。</p>
<p>去也如何去。住也如何住。住也应难去也难，此际难分付。</p>
<p>246.临江仙·暮春</p>
<p>宋代：赵长卿</p>
<p>过尽征鸿来尽燕，故园消息茫然。一春憔悴有谁怜。怀家寒食夜，中酒落花天。</p>
<p>见说江头春浪渺，殷勤欲送归船。别来此处最萦牵。短篷南浦雨，疏柳断桥烟。</p>
<p>247.满江红·题南京夷山驿</p>
<p>宋代：王清惠</p>
<p>太液芙蓉，浑不似、旧时颜色。 曾记得、春风雨露，玉楼金阙。名播兰馨妃后里，晕潮莲脸君王侧。忽一声、鼙鼓揭天来，繁华歇。</p>
<p>龙虎散，风云灭。千古恨，凭谁说。对山河百二，泪盈襟血。客馆夜惊尘土梦，宫车晓碾关山月。问嫦娥、于我肯从容，同圆缺？</p>
<p>248.江神子·杏花村馆酒旗风</p>
<p>宋代：谢逸</p>
<p>杏花村馆酒旗风。水溶溶。扬残红。野渡舟横，杨柳绿阴浓。望断江南山色远，人不见，草连空。</p>
<p>夕阳楼外晚烟笼。粉香融。淡眉峰。记得年时，相见画屏中。只有关山今夜月，千里外，素光同。</p>
<p>249.八声甘州·灵岩陪庾幕诸公游</p>
<p>宋代：吴文英</p>
<p>渺空烟四远，是何年、青天坠长星？幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。</p>
<p>宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦斜日落渔汀。连呼酒、上琴台去，秋与云平。</p>
<p>250.谒金门·花过雨</p>
<p>宋代：李好古</p>
<p>花过雨，又是一番红素。燕子归来愁不语，旧巢无觅处。</p>
<p>谁在玉关劳苦？谁在玉楼歌舞？若使胡尘吹得去，东风侯万户。</p>
<p>251.杵声齐·砧面莹</p>
<p>宋代：贺铸</p>
<p>砧面莹，杵声齐。捣就征衣泪墨题。寄到玉关应万里，戍人犹在玉关西。</p>
<p>252.夜游宫·叶下斜阳照水</p>
<p>宋代：周邦彦</p>
<p>叶下斜阳照水。卷轻浪、沈沈千里。桥上酸风射眸子。立多时，看黄昏，灯火市。</p>
<p>古屋寒窗底。听几片、井桐飞坠。不恋单衾再三起。有谁知，为萧娘，书一纸。</p>
<p>253.思越人·紫府东风放夜时</p>
<p>宋代：贺铸</p>
<p>紫府东风放夜时。步莲秾李伴人归。五更钟动笙歌散，十里月明灯火稀。</p>
<p>香苒苒，梦依依。天涯寒尽减春衣。凤凰城阙知何处，寥落星河一雁飞。</p>
<p>254.鹊踏枝·叵耐灵鹊多谩语</p>
<p>五代：佚名</p>
<p>叵耐灵鹊多谩语，送喜何曾有凭据？几度飞来活捉取，锁上金笼休共语。</p>
<p>比拟好心来送喜，谁知锁我在金笼里。欲他征夫早归来，腾身却放我向青云里。</p>
<p>255.浣溪沙·五两竿头风欲平</p>
<p>五代：佚名</p>
<p>五两竿头风欲平，长风举棹觉船轻。柔橹不施停却棹，是船行。</p>
<p>满眼风波多闪烁，看山恰似走来迎。仔细看山山不动，是船行。</p>
<p>256.惜分飞·泪湿阑干花著露</p>
<p>宋代：毛滂</p>
<p>泪湿阑干花著露。愁到眉峰碧聚。此恨平分取。更无言语。空相觑。</p>
<p>短雨残云无意绪。寂寞朝朝暮暮。今夜山深处。断魂分付。潮回去。</p>
<p>257.减字木兰花·题雄州驿</p>
<p>宋代：蒋氏女</p>
<p>朝云横度。辘辘车声如水去。白草黄沙。月照孤村三两家。</p>
<p>飞鸿过也。万结愁肠无昼夜。渐近燕山。回首乡关归路难。</p>
<p>258.鹧鸪天·己酉之秋苕溪记所见</p>
<p>宋代：姜夔</p>
<p>京洛风流绝代人。因何风絮落溪津。笼鞋浅出鸦头袜，知是凌波缥缈身。</p>
<p>红乍笑，绿长嚬。与谁同度可怜春。鸳鸯独宿何曾惯，化作西楼一缕云。</p>
<p>259.蓦山溪·梅</p>
<p>宋代：曹组</p>
<p>洗妆真态，不作铅花御。竹外一枝斜，想佳人，天寒日暮。黄昏院落，无处著清香，风细细，雪垂垂，何况江头路。</p>
<p>月边疏影，梦到消魂处。梅子欲黄时，又须作，廉纤细雨。孤芳一世，供断有情愁，消瘦损，东阳也，试问花知否？</p>
<p>260.采莲子·菡萏香莲十顷陂</p>
<p>唐代：皇甫松</p>
<p>菡萏香连十顷陂，小姑贪戏采莲迟。</p>
<p>晚来弄水船头湿，更脱红裙裹鸭儿。</p>
<p>261.贺新郎·寄李伯纪丞相</p>
<p>宋代：张元干</p>
<p>曳杖危楼去。斗垂天、沧波万顷，月流烟渚。扫尽浮云风不定，未放扁舟夜渡。宿雁落、寒芦深处。怅望关河空吊影，正人间、鼻息鸣鼍鼓。谁伴我，醉中舞。</p>
<p>十年一梦扬州路。倚高寒、愁生故国，气吞骄虏。要斩楼兰三尺剑，遗恨琵琶旧语。谩暗涩铜华尘土。唤取谪仙平章看，过苕溪、尚许垂纶否。风浩荡，欲飞举。</p>
<p>262.六丑·落花</p>
<p>宋代：周邦彦</p>
<p>正单衣试酒，恨客里、光阴虚掷。愿春暂留，春归如过翼。一去无迹。为问花何在，夜来风雨，葬楚宫倾国。钗钿堕处遗香泽。乱点桃蹊，轻翻柳陌。多情为谁追惜。但蜂媒蝶使，时叩窗隔。</p>
<p>东园岑寂。渐蒙笼暗碧。静绕珍丛底，成叹息。长条故惹行客。似牵衣待话，别情无极。残英小、强簪巾帻。终不似一朵，钗头颤袅，向人欹侧。漂流处、莫趁潮汐。恐断红、尚有相思字，何由见得。</p>
<p>263.沁园春·答九华叶贤良</p>
<p>宋代：刘克庄</p>
<p>一卷阴符，二石硬弓，百斤宝刀。更玉花骢喷，鸣鞭电抹，乌丝阑展，醉墨龙跳。牛角书生，虬髯豪客，谈笑皆堪折简招。依稀记，曾请缨系粤，草檄征辽。</p>
<p>当年目视云霄。谁信道凄凉今折腰。怅燕然未勒，南归草草，长安不见，北望迢迢。老去胸中，有些磊块，歌罢犹须著酒浇。休休也，但帽边鬓改，镜里颜凋。</p>
<p>264.玉楼春·戏林推</p>
<p>宋代：刘克庄</p>
<p>年年跃马长安市。客舍似家家似寄。青钱换酒日无何，红烛呼卢宵不寐。</p>
<p>易挑锦妇机中字。难得玉人心下事。男儿西北有神州，莫滴水西桥畔泪。</p>
<p>265.柳梢青·岳阳楼</p>
<p>宋代：戴复古</p>
<p>袖剑飞吟。洞庭青草，秋水深深。万顷波光，岳阳楼上，一快披襟。</p>
<p>不须携酒登临。问有酒、何人共斟？变尽人间，君山一点，自古如今。</p>
<p>266.水调歌头·和庞佑父</p>
<p>宋代：张孝祥</p>
<p>雪洗虏尘静，风约楚云留。何人为写悲壮，吹角古城楼。湖海平生豪气，关塞如今风景，剪烛看吴钩。剩喜燃犀处，骇浪与天浮。</p>
<p>忆当年，周与谢，富春秋，小乔初嫁，香囊未解，勋业故优游。赤壁矶头落照，肥水桥边衰草，渺渺唤人愁。我欲乘风去，击楫誓中流。</p>
<p>267.石州引·薄雨初寒</p>
<p>宋代：贺铸</p>
<p>薄雨初寒，斜照弄晴，春意空阔。长亭柳色才黄，远客一枝先折。烟横水际，映带几点归鸦，东风销尽龙沙雪。还记出关来，恰而今时节。</p>
<p>将发。画楼芳酒，红泪清歌，顿成轻别。已是经年，杳杳音尘多绝。欲知方寸，共有几许清愁，芭蕉不展丁香结。枉望断天涯，两厌厌风月。</p>
<p>268.西江月·堂上谋臣尊俎</p>
<p>宋代：刘过</p>
<p>堂上谋臣尊俎，边头将士干戈。天时地利与人和，“燕可伐欤？”曰：“可”。</p>
<p>今日楼台鼎鼐，明年带砺山河。大家齐唱《大风歌》，不日四方来贺。</p>
<p>269.踏莎行·秋入云山</p>
<p>宋代：张抡</p>
<p>秋入云山，物情潇洒。百般景物堪图画。丹枫万叶碧云边，黄花千点幽岩下。</p>
<p>已喜佳辰，更怜清夜。一轮明月林梢挂。松醪常与野人期，忘形共说清闲话。</p>
<p>270.风入松·一春长费买花钱</p>
<p>宋代：俞国宝</p>
<p>一春长费买花钱，日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。</p>
<p>暖风十里丽人天，花压鬓云偏。画船载取春归去，馀情付、湖水湖烟。明日重扶残醉，来寻陌上花钿。</p>
<p>271.忆秦娥·与君别</p>
<p>宋代：房舜卿</p>
<p>与君别。相思一夜梅花发。梅花发。凄凉南浦，断桥斜月。</p>
<p>盈盈微步凌波袜。东风笑倚天涯阔。天涯阔。一声羌管，暮云愁绝。</p>
<p>272.西江月·新秋写兴</p>
<p>宋代：刘辰翁</p>
<p>天上低昂似旧，人间儿女成狂。夜来处处试新妆。却是人间天上。</p>
<p>不觉新凉似水，相思两鬓如霜。梦从海底跨枯桑。阅尽银河风浪。</p>
<p>273.兰陵王·丙子送春</p>
<p>宋代：刘辰翁</p>
<p>送春去。春去人间无路。秋千外，芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。</p>
<p>春去。最谁苦。但箭雁沈边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能度。</p>
<p>春去。尚来否。正江令恨别，庾信愁赋。二人皆北去。苏堤尽日风和雨。叹神游故国，花记前度。人生流落，顾孺子，共夜语。</p>
<p>274.清平乐·宫怨</p>
<p>宋代：黄升</p>
<p>珠帘寂寂。愁背银缸泣。记得少年初选入。三十六宫第一。</p>
<p>当年掌上承恩。而今冷落长门。又是羊车过也，月明花落黄昏。</p>
<p>275.虞美人·疏篱曲径田家小</p>
<p>宋代：周邦彦</p>
<p>疏篱曲径田家小。云树开清晓。天寒山色有无中。野外一声钟起、送孤蓬。</p>
<p>添衣策马寻亭堠。愁抱惟宜酒。菰蒲睡鸭占陂塘。纵被行人惊散、又成双。</p>
<p>276.满江红·送李御带珙</p>
<p>宋代：吴潜</p>
<p>红玉阶前，问何事、翩然引去。湖海上、一汀鸥鹭，半帆烟雨。报国无门空自怨，济时有策从谁吐。过垂虹亭下系扁舟，鲈堪煮。</p>
<p>拚一醉，留君住。歌一曲，送君路。遍江南江北，欲归何处。世事悠悠浑未了，年光冉冉今如许。试举头、一笑问青天，天无语。</p>
<p>277.玉楼春·春思</p>
<p>宋代：严仁</p>
<p>春风只在园西畔。荠菜花繁胡蝶乱。冰池晴绿照还空，香径落红吹已断。</p>
<p>意长翻恨游丝短。尽日相思罗带缓。宝奁明月不欺人，明日归来君试看。</p>
<p>278.贺新郎·送陈真州子华</p>
<p>宋代：刘克庄</p>
<p>北望神州路。试平章、这场公事，怎生分付。记得太行山百万，曾入宗爷驾驭。今把作、握蛇骑虎。君去京东豪杰喜，想投戈、下拜真吾父。谈笑里，定齐鲁。</p>
<p>两河萧瑟惟狐兔。问当年、祖生去后，有人来否。多少新亭挥泪客，谁梦中原块土。算事业、须由人做。应笑书生心胆怯，向车中、闭置如新妇。空目送，塞鸿去。</p>
<p>279.长相思·花深深</p>
<p>宋代：陈东甫</p>
<p>花深深。柳阴阴。度柳穿花觅信音。君心负妾心。</p>
<p>怨呜琴。恨孤衾。钿誓钗盟何处寻。当初谁料今。</p>
<p><img alt="pic3" src="https://p9.pstatp.com/large/pgc-image/fc4fd5e8e5f74fa387c2efaf4091f70b" /></p>
<p>280.诉衷情·宝月山作</p>
<p>宋代：仲殊</p>
<p>清波门外拥轻衣。杨花相送飞。西湖又还春晚，水树乱莺啼。闲院宇，小帘帏。晚初归。钟声已过，篆香才点，月到门时。</p>
<p>281.瑞龙吟·大石春景</p>
<p>宋代：周邦彦</p>
<p>章台路。还见褪粉梅梢，试花桃树。愔愔坊陌人家，定巢燕子，归来旧处。</p>
<p>黯凝伫。因念个人痴小，乍窥门户。侵晨浅约宫黄，障风映袖，盈盈笑语。</p>
<p>前度刘郎重到，访邻寻里，同时歌舞。唯有旧家秋娘，声价如故。吟笺赋笔，犹记燕台句。知谁伴、名园露饮，东城闲步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。</p>
<p>282.贺新郎·西湖</p>
<p>宋代：文及翁</p>
<p>一勺西湖水。渡江来、百年歌舞，百年酣醉。回首洛阳花世界，烟渺黍离之地。更不复、新亭堕泪。簇乐红妆摇画艇，问中流、击楫谁人是。千古恨，几时洗。(花世界 一作：花石尽）</p>
<p>余生自负澄清志。更有谁、磻溪未遇，傅岩未起。国事如今谁倚仗，衣带一江而已。便都道、江神堪恃。借问孤山林处士，但掉头、笑指梅花蕊。天下事，可知矣。</p>
<p>283.蓦山溪·自述</p>
<p>宋代：宋自逊</p>
<p>壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。 客来便请，随分家常饭。若肯小留连，更薄酒，三杯两盏，吟诗度曲，风月任招呼。身外事，不关心，自有天公管。</p>
<p>284.柳梢青·茅舍疏篱</p>
<p>宋代：杨无咎</p>
<p>茅舍疏篱。半飘残雪，斜卧低枝。可更相宜，烟笼修竹，月在寒溪。</p>
<p>宁宁伫立移时。判瘦损、无妨为伊。谁赋才情，画成幽思，写入新诗。</p>
<p>285.江城子·示表侄刘国华</p>
<p>宋代：吴潜</p>
<p>家园十亩屋头边。正春妍，酿花天。杨柳多情，拂拂带轻烟。别馆闲亭随分有，时策杖，小盘旋。</p>
<p>采山钓水美而鲜。饮中仙，醉中禅。闲处光阴，赢得日高眠。一品高官人道好，多少事，碎心田。</p>
<p>286.瑞鹤仙·郊原初过雨</p>
<p>宋代：袁去华</p>
<p>郊原初过雨。见败叶零乱，风定犹舞。斜阳挂深树。映浓愁浅黛，遥山眉妩。来时旧路。尚岩花、娇黄半吐。到而今，唯有溪边流水，见人如故。</p>
<p>无语。邮亭深静，下马还寻，旧曾题处。无聊倦旅。伤离恨，最愁苦。纵收香藏镜，他年重到，人面桃花在否。念沈沈、小阁幽窗，有时梦去。</p>
<p>287.霜天晓角·仪真江上夜泊</p>
<p>宋代：黄机</p>
<p>寒江夜宿。长啸江之曲。水底鱼龙惊动，风卷地、浪翻屋。</p>
<p>诗情吟未足。酒兴断还续。草草兴亡休问，功名泪、欲盈掬。</p>
<p>288.饮马歌·边头春未到</p>
<p>宋代：曹勋</p>
<p>兀术每遇对阵之际，吹此则鏖战无还期也</p>
<p>边头春未到。雪满交河道。暮沙明残照。塞烽云间小。断鸿悲。陇月低。泪湿征衣悄。岁华老。</p>
<p>289.浪淘沙·莫上玉楼看</p>
<p>宋代：韩疁</p>
<p>莫上玉楼看。花雨斑斑。四垂罗幕护朝寒。燕子不知人去也，飞认阑干。</p>
<p>回首几关山。后会应难。相逢祗有梦魂间，可奈梦随春漏短，不到江南。</p>
<p>290.宴清都·初春</p>
<p>宋代：卢祖皋</p>
<p>春讯飞琼管。风日薄、度墙啼鸟声乱。江城次第，笙歌翠合，绮罗香暖。溶溶涧渌冰泮。醉梦里、年华暗换。料黛眉重锁隋堤，芳心还动梁苑。</p>
<p>新来雁阔云音，鸾分鉴影，无计重见。啼春细雨，笼愁澹月，恁时庭院。离肠未语先断。算犹有、凭高望眼。更那堪、芳草连天，飞梅弄晚。</p>
<p>291.减字木兰花·莎衫筠笠</p>
<p>宋代：卢炳</p>
<p>莎衫筠笠。正是村村农务急。绿水千畦。惭愧秧针出得齐。</p>
<p>风斜雨细。麦欲黄时寒又至。馌妇耕夫。画作今年稔岁图。</p>
<p>292.虞美人</p>
<p>宋代：晁端礼</p>
<p>木兰舟稳桃花浪。重到清溪上。刘郎惆怅武陵迷。无限落英飞絮、水东西。玉觞潋滟谁相送。一觉扬州梦。不知何物最多情。惟有南山不改、旧时青。</p>
<p>293.鹧鸪天</p>
<p>宋代：晁端礼</p>
<p>红紫飘零绿满城。春风于此独留情。谁将十幅吴绫被，扑向熏笼一夜明。风不定，雨初晴。晓来苔上拾残英。连教贮向鸳鸯枕，犹有余香入梦清。</p>
<p>294.浣溪沙·锦帐重重卷暮霞</p>
<p>宋代：秦观</p>
<p>锦帐重重卷暮霞，屏风曲曲斗红牙，恨人何事苦离家。</p>
<p>枕上梦魂飞不去，觉来红日又西斜，满庭芳草衬残花。</p>
<p>295.念奴娇</p>
<p>宋代：秦观</p>
<p>朝来佳气，郁葱葱，报道悬弧良节。绿水朱华秋色嫩，景比蓬莱更别。万缕银须，一枝铁杖，信是人中杰。此翁八十，怪来精彩殊绝。闻道久种阴功，杏林橘井，此辈都休说。一点心通南极老，锡与长生仙牒。乱舞斑衣，齐倾寿酒，满座笙歌咽。年年今日，华堂醉倒明月。</p>
<p>296.替人愁</p>
<p>宋代：贺铸</p>
<p>风紧云轻欲变秋。雨初收。江城水路漫悠悠。带汀洲。正是客心孤迥处，转归舟。谁家红袖倚津楼。替人愁。</p>
<p>297西笑吟</p>
<p>宋代：贺铸</p>
<p>桃叶园林风日好。曲径珍丛，处处闻啼鸟。翠珥金丸委芳草。袜罗尘动香裙扫。片帆乘风东流早。每话长安，引领犹西笑。离索年多故人少。江南有雁无书到。</p>
<p>298.铜人捧露盘引（凌歊）</p>
<p>宋代：贺铸</p>
<p>控沧江。排青嶂，燕台凉。驻彩仗、乐未渠央。岩花磴蔓，妒千门、珠翠倚新妆。舞闲歌悄，恨风流、不管余香。繁华梦，惊俄顷，佳丽地，指苍茫。寄一笑、何与兴亡。时船载酒，赖使君、相对两胡床。缓调清管，更为侬、三弄斜阳。</p>
<p>299.宛溪柳（六么令）</p>
<p>宋代：贺铸</p>
<p>梦云萧散，帘卷画堂晓。残熏尽烛隐映，绮席金壶倒。尘送行鞭袅袅。醉指长安道。波平天渺。兰舟欲上。回首离愁满芳草。已恨归期不早。枉负狂年少。无奈风月多情，此去应相笑。心记新声缥缈。翻是相思调。明年春杪。宛溪杨柳，依旧青青为谁好。</p>
<p>300.江如练（蝶恋花）</p>
<p>宋代：贺铸</p>
<p>睡鸭炉寒熏麝煎。寂寂歌梁，无计留归燕。十二曲阑闲倚遍。一杯长待何人劝。不识当年桃叶面。吟咏佳词，想像犹曾见。两桨往来风与便。湖平月上江如练。</p>
<p>301.菱花怨</p>
<p>宋代：贺铸</p>
<p>叠鼓嘲喧，彩旗挥霍，苹汀薄晚，兰舟催解。别浦潮平，小山云断，十幅饱帆风快。回想牵衣，愁掩啼妆，一襟香在。纨扇惊秋，菱花怨晚，谁共蛾黛。何处玉尊空，对松陵正美，鲈鱼瓜菜。露洗凉蟾，潦吞平野，三万顷非尘界。览胜情无奈。恨难招、越人同载。会凭紫燕西飞，更约黄鹂相待。</p>
<p>302.清平乐（三之二）</p>
<p>宋代：贺铸</p>
<p>宋邻东畔。明月关深院。玉指金徽调旧怨。楚客归心欲断。城隅芳草初春。佳期重约临分。丽句漫题双带，也愁系住行云。</p>
<p>303.点绛唇</p>
<p>宋代：贺铸</p>
<p>一幅霜绡，麝煤熏腻纹丝缕。掩妆无语。的是销凝处。薄暮兰桡，漾下苹花渚。风留住。绿杨归路。燕子西飞去。</p>
<p>304.念彩云（夜游宫）</p>
<p>宋代：贺铸</p>
<p>流水苍山带廓。寻尘迹、宛然如昨。犹记黄花携手约。误重来，小庭花，空自落。不怨兰情薄。可怜许、彩云漂泊。紫燕西飞书漫托。碧城中，几青楼，垂画幕。</p>
<p>305.减字浣溪沙（十五之十二）</p>
<p>宋代：贺铸</p>
<p>浮动花钗影鬓烟。浅妆浓笑有余妍。酒醺檀点语凭肩。留不住时分钿镜，旧曾行处失金莲。碧云芳草恨年年。</p>
<p>306.减字木兰花</p>
<p>宋代：贺铸</p>
<p>簪花照镜。客鬓萧萧都不整。拟倩东□。化作尊前入梦云。风香月影。信是瑶台清夜永。深闭重门。牵绊刘郎别后魂。</p>
<p>307.行香子（同前）</p>
<p>宋代：晁补之</p>
<p>归鸟翩翩，楼上黄昏。黯天气、残照余痕。曲栏干里，有个愁人。向不言中，千载事，一年春。春来似客，春归如云，付楼前、行路双轮。倾江变酒，举斛为尊，断浮生外，愁千丈，不关身。</p>
<p>308.浣沙溪（四之一）</p>
<p>宋代：周邦彦</p>
<p>日射欹红蜡蒂香。风干微汗粉襟凉。碧纱对掩簟纹光。自剪柳枝明画阁，戏抛莲菂种横塘。长亭无事好思量。</p>
<p>309.鹤冲天</p>
<p>宋代：周邦彦</p>
<p>白角簟，碧纱厨。梅雨乍晴初。谢家池畔正清虚。香散嫩芙蕖。日流金，风解愠。一弄素琴歌舞。慢摇纨扇诉花笺。吟待晚凉天。</p>
<p>310.西江月</p>
<p>宋代：谢逸</p>
<p>宝柱横云雁影，朱弦隔叶莺声。风生玉指晚寒清。官样轻黄袖冷。饮罢尚留余意，曲终自有深情。归来江上数峰青。梅水横斜夜永。</p>
<p>311.柳梢青（离别）</p>
<p>宋代：谢逸</p>
<p>香肩轻拍。尊前忍听，一声将息。昨夜浓欢，今朝别酒，明日行客。后回来则须来，便去也、如何去得。无限离情，无穷江水，无边山色。</p>
<p>312.鹧鸪天</p>
<p>宋代：苏庠</p>
<p>秋入蒹葭小雁行。参差飞堕水云乡。直须银甲供春笋，且滴糟床覆羽觞。风压幕，月侵廊。江南江北夜茫茫。悬知上马啼鹃梦，一夜惊飞宝鸭香。</p>
<p>313.阮郎归</p>
<p>宋代：毛滂</p>
<p>雨余烟草弄春柔。芳郊翠欲流。暖风时转柳花球。晴光烂不收。红尽处，绿新稠。秾华只暂留。却应留下等闲愁。令人双鬓秋。</p>
<p>314.满庭芳</p>
<p>宋代：沈蔚</p>
<p>疏木藏钟，轻烟笼角，几家帘幕灯光。暮砧声断，空壁锁寒浆。入袂西风阵阵，彻醉骨、都不胜凉。栏干外，依稀嫩竹，月色冷如霜。仙乡。何处是，云深路杳，不念刘郎。但画桥流水，依旧垂杨。要见时时便是，一向价、只作寻常。争知道，愁肠泪眼，独自个重阳。</p>
<p>315.柳初新</p>
<p>宋代：沈蔚</p>
<p>楚天来驾春相送。半醉侧、花冠重。瑶台清宴，群仙戏手，剪出彩衣犹动。谁拂瑶琴巧弄。舞丹山、三千雏凤。艳冶轻盈放纵。倚东风、从来遍宠。桃花溪上，相思未断，愁掩五云真洞。算曾揖、飞鸾双控。等间入、襄王春梦。</p>
<p>316.鹧鸪天（九月十三日携家游夏氏林亭燕集作，并送汤词）</p>
<p>宋代：葛胜仲</p>
<p>小榭幽园翠箔垂。云轻日薄淡秋晖。菊英露浥渊明径，藕叶风吹叔宝池。酬素景，泥芳卮。老人痴钝强伸眉。欢华莫遣笙歌散，归路从教灯影稀。</p>
<p>317.减字木兰花（薛肇明同二侍姬至葛山观梅，薛公会作）</p>
<p>宋代：葛胜仲</p>
<p>葛山仙隐。尚有余膏留旧鼎。十里梅花。夹道争看衮绣华。人间妙丽。并侍黄扉开国贵。僻壤孤芳。羞涩尊前不敢香。</p>
<p>318.秋霁</p>
<p>宋代：曾纡</p>
<p>木落山明，暮江碧，楼倚太虚寥廓。素手飞觞，钗头笑取，金英满浮桑落。鬓云慢约。酒红拂破香腮薄。细细酌。帘外任教、月转画阑角。当年快意登临，异乡节物，难禁离索。故人远、凌波何在，惟有残英共寂寞。愁到断肠无处著。寄寒香与，凭渠问讯佳时，弄粉吹花，为谁梳掠。</p>
<p>319.醉落魄（又赏残梅）</p>
<p>宋代：吴则礼</p>
<p>梅花褪雪。赏心莫使慵欢悦。大家且恁同攀折。余蕊残英，偏称淡笼月。当初相见花初发。如今花谢人离缺。一年又比一年别。惟有花枝，只似旧时节。</p>
<p>320.蝶恋花</p>
<p>宋代：叶梦得</p>
<p>薄雪消时春已半。踏遍苍苔，手挽花枝看。一缕游丝牵不断。多情更觉蜂儿乱。尽日平波回远岸。倒影浮光，却记冰初泮。酒力无多吹易散。余寒向晚风惊幔。</p></div>
            </div>
        </div>

        <footer class="col-md-12">
            <hr>
            <p>Documentation built with <a href="https://www.mkdocs.org/">MkDocs</a>.</p>
        </footer>
        <script>
            var base_url = "../../..",
                shortcuts = {"help": 191, "next": 78, "previous": 80, "search": 83};
        </script>
        <script src="../../../js/base.js" defer></script>
        <script src="../../../search/main.js" defer></script>

        <div class="modal" id="mkdocs_search_modal" tabindex="-1" role="dialog" aria-labelledby="searchModalLabel" aria-hidden="true">
    <div class="modal-dialog modal-lg">
        <div class="modal-content">
            <div class="modal-header">
                <h4 class="modal-title" id="searchModalLabel">Search</h4>
                <button type="button" class="close" data-dismiss="modal"><span aria-hidden="true">&times;</span><span class="sr-only">Close</span></button>
            </div>
            <div class="modal-body">
                <p>
                    From here you can search these documents. Enter
                    your search terms below.
                </p>
                <form>
                    <div class="form-group">
                        <input type="text" class="form-control" placeholder="Search..." id="mkdocs-search-query" title="Type search term here">
                    </div>
                </form>
                <div id="mkdocs-search-results"></div>
            </div>
            <div class="modal-footer">
            </div>
        </div>
    </div>
</div><div class="modal" id="mkdocs_keyboard_modal" tabindex="-1" role="dialog" aria-labelledby="keyboardModalLabel" aria-hidden="true">
    <div class="modal-dialog">
        <div class="modal-content">
            <div class="modal-header">
                <h4 class="modal-title" id="keyboardModalLabel">Keyboard Shortcuts</h4>
                <button type="button" class="close" data-dismiss="modal"><span aria-hidden="true">&times;</span><span class="sr-only">Close</span></button>
            </div>
            <div class="modal-body">
              <table class="table">
                <thead>
                  <tr>
                    <th style="width: 20%;">Keys</th>
                    <th>Action</th>
                  </tr>
                </thead>
                <tbody>
                  <tr>
                    <td class="help shortcut"><kbd>?</kbd></td>
                    <td>Open this help</td>
                  </tr>
                  <tr>
                    <td class="next shortcut"><kbd>n</kbd></td>
                    <td>Next page</td>
                  </tr>
                  <tr>
                    <td class="prev shortcut"><kbd>p</kbd></td>
                    <td>Previous page</td>
                  </tr>
                  <tr>
                    <td class="search shortcut"><kbd>s</kbd></td>
                    <td>Search</td>
                  </tr>
                </tbody>
              </table>
            </div>
            <div class="modal-footer">
            </div>
        </div>
    </div>
</div>

    </body>
</html>
